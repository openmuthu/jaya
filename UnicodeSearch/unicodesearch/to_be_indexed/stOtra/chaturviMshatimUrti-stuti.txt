श्री सुमतींद्रतीर्थकृता केशवादि चतुर्विंशतिमूर्तिलक्षण स्तुतिः
चतुर्विंशतिमूर्तीनां तन्त्रसारोक्त मार्गतः।
चिह्नानि वच्मि तद्भार्यास्तास्तु मानान्तरोदिताः॥1॥
शङ्खचक्रगदापद्मधरो नः केशवोऽवतु
श्रीकेशवस्य महिला श्रीदेवी स्वस्तयेऽस्तुमे॥2॥
पद्मगदाचक्रशङ्खधरो ननारायणोऽवतात्।
नारायणस्य महिषी लक्ष्मीः स्याद्वरदा मम॥3॥
चक्रशङ्खाम्बुजगदाधरोऽस्मान्माधवोऽवतु।
माधवस्य वरारोह कमला स्याच्छ्रिये मम॥4॥
गदापद्मदरार्याढ्यो गोविन्दो नः सदाऽवतु।
गोविन्दभामिनी पद्मा भद्रं दद्यात् सदा मम॥5॥
पद्मशङ्खौ चक्रगदे बिभ्रद्विष्णुः सदाऽवतु।
विष्णुपत्नि पद्मीनी सा विद्वांसं वितनोति माम्॥6॥
शङ्खपद्मगदाचक्रधार्य्याव्यान्मधुसूदन।
मधुसूदनभार्याऽस्तु शरणं कमलालया॥7॥
गदाचक्रदराम्भोजधरोऽव्यान्नस्त्रिविक्रमः।
त्रिविक्रमस्य रमणी रमा देवी धियेऽस्तुमे॥8॥
चक्रकौमोदकीपद्मशङ्खकोऽवतु वामनः।
वृषाकपायी देव्यस्तु वामनस्य वधूर्विदे॥9॥
चक्रकौमोदखीशङ्खपद्माढ्यः श्रीधरोऽवतात्।
श्रीधरस्य वधूर्धन्या धन्यं तन्याद्धयास्पदम्॥10॥
चक्रपद्मे शङ्खगदे हृषीकेशो धरन्नवेत्।
हृषीकेशस्य वनिता वृद्धिर्बुद्धिं ददातु मे॥11॥
पद्मचक्रदगाशङ्खधरोऽव्यात् पद्मनाभकः।
पद्मनाभस्तस्य भार्या सा भयं यज्ञा धुनोतु मे॥12
शङ्खगदाचक्रपद्मधरो दामोदरोऽवतु।
दामोदरस्य दारास्तु प्रदद्यादिन्दिरावरम्॥13॥
शङ्खपद्मे चक्रगदे बिभ्रत्सङ्कर्षणोऽवतात्।
सङ्कर्षणस्य रमणी हिरण्याऽस्तु हिरण्यदा॥14॥
शङ्खचक्राम्बुजगदाधरोऽव्याद्वासुदेवकः।
वासुदेववधूरस्तु हरिणी हरिभक्तिदा॥15॥
शङ्खगदापद्मचक्रधारी प्रद्युम्न आवतात्।
प्रद्युम्ननारी सत्याख्या सत्ये बुद्धिं तनोतु मे॥16॥
गदाशङ्खाम्बुजारीन् सन्धार्यव्यादनिरुद्धकः।
अनिरुद्धस्य भार्या सा नित्या नित्यार्थदा भवेत्॥17॥
पद्मशङ्खगदाचक्रधार्यवेत् पुरुषोत्तमः।
पुरुषोत्तरामाऽस्तु नन्दाऽऽनन्दवरप्रदा॥18॥
गदाशङ्खारिकमलधार्यधोक्षज आवतात्।
अधोक्षजस्य महिला त्रय्यां बुद्धि त्रयी क्रमात्॥19॥
नरसिंहः पद्मगदाशङ्खचक्रायुधोऽवतु।
नरसिंहस्य भार्या सा सुधा देवी धियं दिशेत्॥20॥
पद्मचक्रे शङ्खगदे बिभ्रदव्यात् स नोऽच्युत।
अच्युतस्तास्तु ललना सुगन्धा धर्मसम्पदे॥21॥
चक्रशङ्कगदापद्मधरोऽजोऽव्याज्जनार्दनः।
जनार्दनस्याङ्गनाऽस्तु सुन्दरी वन्दिता मया॥22॥
कौमोदकी चक्र पद्मशङ्खध्रोऽव्यादुपेन्द्रकः।
उपेन्द्रकामिनी विद्या विद्यां दद्यान्मुदावहाम्॥23॥
चक्रपद्मगदाशङ्खान् दधानोऽवतु मां हरिः।
हरिभार्या सुशीला स्यात् सौशील्यां दिशतान्मम॥24॥
गदापद्मारिशङ्खाङ्कः कृष्णोऽस्मान् सर्वदाऽवतु।
श्रेयसीं मे मतिं दद्यात् कृष्णकान्ता सुलक्षणा॥25॥
चतुर्विंशतिमूर्तीनां लक्ष्म भार्या जुषांमुदे।
इयं स्तुतिरकारि सुमतींद्रेण भिक्षुणा॥26॥
