श्री गुरुभ्यो नमः

अथ श्रीमद्राघवेन्द्र तीर्थ विरचित श्री कृष्णचारित्र्यमंजरी

विष्णुर्ब्रह्मादिदेवैः क्षितिभरहरणे प्रार्थितः प्रादुरासी-
द्देवक्यां नन्दनन्दी शिशुवधविहितां पूतनां यो जघान ।
उत्थानौत्सुक्यकाले रथचरणगतं चासुरं पादघातैः
श्चक्रावर्तंच मात्रा गुरुरिति निहितो भूतले सोऽवतान्माम् ॥ ೧ ॥

यो मातर्जृंभमाणो जगदिदमखिलं दर्शयन्नंकरूढो
गर्गेणाऽचीर्णनामा कृतरुचिरमहाबाललीलो वयस्यैः ।
गोपीगेहेषु भाण्डस्थितमुरुदयया क्षीरदध्यादि मुष्णान् 
मृन्नाभक्षीति मातुः स्ववदनग जगद्भासयन् भासतां मे ॥ ೨ ॥

दध्नोऽमत्रस्य भंगादुपगमितरुषा नन्दपत्न्याऽथ बद्धः 
कृच्छ्रेणोलूखले यो धनपतितनयौ मोचयामास शापात् ।
नन्दाद्यः प्राप्य वृन्दावनमिह रमयन्वेणुनादादिभिर्यो
वत्सान् पान् वत्सरूपं क्रतुभुगरिमथो पोथयन् सोऽवतान्माम् ॥ ೩ ॥

रक्षन् वत्सान् वयस्यैर्बकमभिनदथो तिग्मतुण्डे गृहीत्वा
प्रीतिं कर्तुं सखीनां खरमपि बलतो घातयन् कालियाहिम् ।
उन्मथ्योद्वास्य कृष्णां अतिविमलजलां  यो व्यधाद् दाववह्निम्
सुप्तानावृत्य गोष्ठे स्थितमपिबदसौ दुष्टवृक्षच्छिदव्यात् ॥ ೪ ॥

दुर्गारण्यप्रवेशात् च्युतनिजसरणीन् गोगणानाह्वयद्यो
दावाग्निं तत्र पीत्वा समपुषदनुगान् गोपकानाविषण्णान् ।
गोभिर्गोपैः परीतः सरिदुदकतटस्थोपले भोज्यमन्नम्
भुक्त्वा वेणोर्निनादाद् व्रजगतवनिताचित्तहारी स माऽव्यात् ॥ ೫ ॥

कृष्णोऽस्माकं पतिः स्यादिति कृततपसां मज्जने गोपिकानां
नग्नानां वस्त्रदाता द्विजवरवनितानीतमन्नं समश्नन् ।
श्रान्तैर्गोपैः समं यो बलमथनबलावाह्यतेऽस्मिन् सवेष्टौ
प्रोद्धृत्याहार्यवर्यं निजजनमखिलं पालयन् पात्वसौ माम् ॥ ೬ ॥

गोविन्दाख्योऽथ तातं जलपतिहृतमानीय लोकं स्वकीयं
नन्दादीनां प्रदर्श्य व्रजगतवनितागानकृष्णार्तचित्ताः ।
यः कालिन्द्यां निशायां अरमयदमल ज्योत्स्नया दीपितायां
चार्वंगीर्नर्मवाक्यैः स्तनभरनमिताः प्रीणयन् प्रीयतां नः ॥ ೭ ॥

अन्तर्धत्ते स्म तासां मदहरणकृते त्वेकया क्रीडमानः
स्वस्कन्धारोपणाद्यैः पुनरपि पिहितो गर्वशान्त्यै मृगाक्ष्याः ।
खिन्नानां गोपिकानां बहुविधनुतिभिर्यो वहन् प्रीतिमाविः
प्राप्तो रासोत्सवेन न्यरमयदबलाः प्रीयतां मे हरिः सः ॥ ೮ ॥

हत्वा यः शंखचूडं मणिमथ समदादग्रजायाऽर्तगोपी
गीतानेकस्वलीलो हृतवृषभमहापूर्वदेवोऽमरेड्यः । (अरिष्टासुर)
केशीप्राणापहारी सुरमुनिवदनप्रार्थिताशेषकृत्यो (केशी - हयमुखद राक्षस)
हत्वा पुत्रं मयस्य स्वजनमपिहितं मोचयन् मोक्षदः स्यात् ॥ ೯ ॥ (मयपुत्र - व्योमासुर)

अक्रूराकारितो यान् व्रजयुवतिजनान् सान्त्वयित्वाभितप्तान्
स्वं रूपं मज्जतेऽस्मै विलसितमहिगं दर्शयंस्तेन वन्द्यः ।
यो गत्वा कंसधानीं हृतरजकशिराश्चारुवेषः सुदाम्नः
प्रीतिं कुर्वंस्त्रिवक्रां व्यतनुत रुचिरां पौरमह्योऽवतात् सः ॥ ೧೦ ॥

शार्वं भंक्त्वा धनुर्यो बलमपि धनुषो रक्षकं कुंजरं तम् (कुंजर - कुवलयापीड)
मल्लांश्चाणूरपूर्वानपि सहसहजो मर्दयंस्तुंगमंचात् ।
भोजेशं पातयित्वा व्यसुमकृत निजान् नन्दयन् प्राप्य गर्गा-
द्वैजं संस्कारमाप्तो गुरुमथ विदिताशेषविद्योऽवतान्नः ॥ ೧೧ ॥

दत्वा पुत्रं प्रवक्त्रे प्रतिगतमथुरः सान्त्वयन्नुद्धवास्याद्
गोष्ठस्थान् नन्दपूर्वान् अरमयदबलां प्रीतिकृद् यः शुभस्य । (अबला - त्रिवक्रा)
अक्रूरस्याथ तेन प्रतिविदितपृथापुत्रकृत्यो जरायाः
सूनुं निर्भिन्नसेनं व्यतनुत बहुशो विद्रुतं नः स पायात् ॥ ೧೨ ॥

पुर्या निर्गत्य रामादय सहमुसली प्राप्य कृष्णोऽभ्यनुज्ञां (परशुरामात् अभ्यनुज्ञां प्राप्य)
गोमन्तंचापि मौलिं खगपतिविहितं वासुदेवं सृगालम् ।
हत्वा शत्रुंच पुर्यामघिजलधि पुरीं निर्मितां बन्धुवर्गान्निन्ये
यः सोऽवतान्नः प्रमथितयवनो मौचुकुन्दाक्षिवह्नेः ॥ ೧೩ ॥

राज्ञा संस्तूयमानो हतयवनबलो भीतवन्मागधेशाद्
गोमन्तं प्राप्य भूयो जितमगधपतिर्जातशान्ताग्निशैलः ।
आगत्य द्वारकां यो हृदिकसुतगिरा ज्ञातकौन्तेयकृत्यः
पश्यत्स्वादाय भैष्मीं नृषु युधि जितवान् भूभृतः प्रीयतां नः ॥ ೧೪ ॥

वैरूप्यं रुग्मिणो योऽकृत मणिसहितां जांबवद्देहजातां
सत्यां तेनैव युक्तामपि परिजगृहे हस्तिनं कुल्यहेतोः ।
यातो व्यस्थाय सत्याशुचमथ समगाद् द्वारकां सत्ययेतो
द्रष्टुं पार्थान् सकृष्णान् द्रुपदपुरमगाद् विद्धलक्ष्यान् स पायात् ॥ ೧೫ ॥

कृष्णः प्राप्याथ सत्राजिदहितवधकरो यः श्वफल्कस्य सूनौ (सत्राजिदहितवधकरः - शतधन्वहन्ता)
रत्नं सन्दर्श्य रामं व्यधित गतरुषं द्रष्टुकामः प्रतस्थे ।
इन्द्रप्रस्थस्थपार्थानथ सहविजयो यामुनं तीरमायन्
कालिन्दीं तत्र लब्ध्वा यमसुतपुरकृत् पातु मां द्वारकास्थः ॥ ೧೬ ॥

यो जह्रे मित्रविन्दामथ दृढवृषभान् सप्त बध्वाऽथ नीलां
भद्रां मद्रेशकन्यामपि परिजगृहे शक्रविज्ञापितार्थः । (मद्रेशकन्या - लक्षणा)
तार्क्ष्यारूढः सभार्यो हिमगिरिशिखरे भौमदुर्गं समेत्य
छित्वा दुर्गाणि कृन्त्वा मुरगलमरिणा देवतेड्यः स माऽव्यात् ॥ ೧೭ ॥

त्रिंशत्पंचावधीद्यो सचिववरसुतान् भूमिजेनातिघोरम्
युद्धं कृत्वा गजाद्यैररिहृतशिरसं तं व्यधाद्भूस्तुतोऽथ ॥
कृत्वा राज्येऽस्य सूनुं वरयुवतिजनान् भूरिशश्चारुवेषान्
प्रापय्य द्वारकां सोऽकृत मुदमदितेः कुण्डलाभ्यामवेन्माम् ॥ ೧೮ ॥

इन्द्राराध्योऽमरेन्द्र प्रियमगमाहृत्य देवान्विजित्य
प्राप्याथ द्वारकां यः सुतमतिरुचिरं रुग्मिणीतः प्रपेदे ।
भ्रातृव्यं पौण्ड्रकाख्यं पुररुधमकरोत् कृत्तशीर्षं तदीया-
पत्योत्पन्नां च कृत्यां रथचरणरुचा कालयन् कामधुक् स्यात् ॥ ೧೯ ॥

कृष्णः सूर्योपरागे निजयुवतिगणैः भार्गवं क्षेत्रमाप्तः
तत्राऽयातान् स्वबन्धून् मुनिगणमपि सन्तोष्य यज्ञं स्वपित्रा ।
योऽनुष्ठायाऽप्य नैजं पुरमथ वदिताऽनेकतत्वानि पित्रे
मातुः पुत्रान् प्रदर्श्याकृत हितमहितं मेऽपनुद्यात् स ईशः ॥ ೨೦ ॥

रुग्मिण्या नर्मवाक्यैररमत बहुभिः स्त्रीजनैर्याऽथ पुत्रा-
नेकैकस्यां प्रपेदे दश दश रुचिरान् पौत्रकानप्यनेकान् ।
पौत्रस्योद्वाहकाले भृशकुपितबलाद् रुग्मिणं घातयित्वा (पौत्र - अनिरुद्ध)
नन्दन् योषिद्गणेन प्रतिगृहमबलाप्रीतिकारी गतिर्मे ॥ ೨೧ ॥

नानारत्नप्रदीप्तासमविभवयुत द्व्यष्टसाहस्रकान्ता-
गेहेष्वश्नन् शयानः क्व च जपमृगयादीनि कुर्वन् क्वचिच्च ।
दीव्यन्नक्षैर्ब्रुवाणः प्रवचनमपरैर् मन्त्रयन्नेवमादि-
व्यापारान्नारदस्य प्रतिसदनमहो दर्शन्नः स पायात् ॥ ೨೨ ॥

प्रातर्ध्यायन् प्रसन्नः कृतनिजविहितः सत्सभां प्राप्य कृष्णो
दूतं राज्ञां प्रतोष्यामरमुनिविदिताशेषकृत्यः प्रयातः ।
शक्रप्रस्थं चमूभिर्बहुविभवयुतं बन्धुभिर्मानितोऽयम्
भीमेनापात्य बार्हद्रथमथ नृपतीन् मोचयन् ते प्रसीदेत् ॥ ೨೩ ॥

पुत्रं राज्येऽस्य कृत्वा हृतशिरसमथो चेदिराजं विधाय (पुत्र - जरासन्ध पुत्र सहदेव)
प्रोद्यन्तं राजसूयं यमसुतविहितं संस्थितं यो विधाय ।
शक्रप्रस्थात् प्रयातो निजनगरमसौ साल्वभग्नं समीक्ष्य
कृद्धो घ्नन्नब्धिगं तं शिववरबलिनं यान् पुरं पातु नित्यम् ॥ ೨೪ ॥

विप्रादाकर्ण्य धर्मं वनगतमनुजैः सान्त्वयित्वेत्य सर्वान्
अभ्येत्य द्वारकां यो नेगमथ कुजनिं दिव्यरूपं चकार ।
गत्वा वैदेहगेहं कतिपयदिवसांस्तत्र नीत्वाऽतिभक्तौ (वैदेहगेह - बहुलाश्व राज, अतिभक्तौ - बहुलाश्व राज मत्तु शृतदेवनॆंब यादव)
सन्तोष्य द्वारकां यान् बहुबलसमितोऽयन्नुपप्लाव्यमव्यात् ॥ ೨೫ ॥

दौत्यं कुर्वन्ननन्ता निजरुचिरतनू दर्शयन् दिव्यदृष्टेः
गीतातत्वोपदेषाद्रणमुखविजयस्याचरन् सारथित्वम् ।
नीत्वा कैलासमेनं पशुपतिमुखतो दापयित्वाऽस्त्रमस्मै 
भीमेनापात्य दुष्टं क्षितिपतिमकरोद् धर्मराजं तमीडे ॥ ೨೬ ॥

प्राप्तः स्थानं यदूनां प्रियसखमकृतावाप्तकामं कुचेलं
कुर्वन् कर्माश्वमेधं निजभवनमयो दर्शयित्वार्जुनाय । (निजभवनं - अनन्तासनं)
पुत्रान् विप्रायदत्वा सहसहजमसौदन्तवक्त्रं निपात्य
प्राप्याथ द्वारकां स्वां समवतु विहरन्नुद्धवायोक्ततत्वः ॥ ೨೭ ॥

रक्षन् लोकान् समस्तान् निजजन नयनानन्दकारी निरस्ता-
वद्यस्सौख्यैकमूर्तिः सुरतरुकुसुमैः कीर्यमाणोऽमरेन्द्रैः ।
सिद्धैर्गन्धर्वपूर्वैर्जयजयवचनैस्तूयमानोऽत्र कृष्णः
स्त्रीभिः पुत्रैश्च पौत्रैस्स जयति भगवान् सर्वसंपत् समृद्धः ॥ ೨೮ ॥

इति श्रीकृष्णचारित्र मंजरी लेशतः कृता ।
राघवेन्द्रेण यतिना भूयात् कृष्णप्रसाददा ॥ ೨೯ ॥

श्री कृष्णार्पणमस्तु
