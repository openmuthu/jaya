अथ श्रीनृसिंहस्तुतिः 
उदयरविसहस्रद्योतितं रूक्षवीक्षं 
	प्रलयजलधिनादं कल्पकृद्वह्निवक्त्रं   
सुरपतिरिपुवक्षश्छेदरक्तोक्षितांगं 
	प्रणतभयहरं तं नारसिंहं नमामि 	॥1॥
प्रलयरविकरालाकाररुक्चक्रवालं 
विरलयदुरुरोचीरोचिताशांतराल   
प्रतिभयतमकोपात्युत्कटोच्चाट्टहासिन् 
दह दह नरसिंहासह्यवीर्याहितं मे	॥2॥
सरसरभसपादापातभाराभिराव-
प्रचकितचलसप्तद्वंद्वलोकस्तुतस्त्वं    
रिपुरुधिरनिषेकेणेव शोणांघ्रिशालिन् दह दह...	॥3॥
तव घनघनघोषो घोरमाघ्राय जंघा-
परिघमलघुमूरुव्याजतेजोगिरिं च 
घनविघटितमागाद्दैत्यजंघालसंघो दह दह...	॥4॥
कटकिकटकराजद्धाटकाग्र्यस्थलाभा
प्रकटपटतटित्ते सत्कटिस्थाऽतिपट्वी    
कटुककटुकदुष्टाटोपदृष्टिप्रमुष्टौ दह दह...	॥5॥
प्रखरनखरवज्रोत्खातरूक्षारिवक्षः
शिखरिशिखररक्तैराक्तसंदोहदेह   
सुवलिभ शुभकुक्षे भद्रगंभीरनाभे दह दह...	॥6॥
स्पुरयति तव साक्षात् सैव नक्षत्रमाला 
क्षपितदितिजवक्षोव्याप्तनक्षत्रमार्गं   
अरिदरधर जान्वासक्तहस्तद्वयाहो दह दह...	॥7॥ 
कटुविकटसटौघोद्घट्टनाद्भ्रष्टभूयो
घनपटलविशालाकाशलब्धावकाशं   
करपरिघविमर्दप्रोद्यमं ध्यायतस्ते दह दह...	॥8॥
हठलुठदलघिष्ठोत्कंठ दष्टोष्ठ विद्युत्- 
सट शठकठिनोरः पीठभित्सुष्टु निष्ठां   
पठति नु तव कंठाधिष्ठघोरांत्रमाला दह दह...	॥9॥
हृतबहुमिहिराभासह्यसंहाररंहो-
हुतवहबहुहेतिह्रेषिकानंतहेति   
अहितविहितमोहं संवहन् सैंहमास्यं दह दह...	॥10॥ 
गुरुगुरुगिरिराजत्कंदरांतर्गते वा 
दिनमणिमणिशृंगे वांतवह्निप्रदीप्ते  
दधदतिकटुदंष्ट्रे भीषणोज्जिह्ववक्रे दह दह...	॥11॥
अधरितविबुधाब्धिध्यानधैर्यं विदीध्य-
द्विविधविबुधधीश्रद्धापितेंद्रारिनाशं   
विदधदतिकटाहोद्घट्टनेऽद्धाट्टहासं दह दह...	॥12॥  
त्रिभुवनतृणमात्रत्राणतृष्णं तु नेत्र-
त्रयमतिलघितार्चिर्विष्टपाविष्टपादं     
नवतररविताम्रं धारयन् रूक्षवीक्षं दह दह...	॥13॥
भ्रमदभिभवभूभृद्भ्भूरि भूभारसद्भिद्-
भिदनवविभवभ्रूविभ्रमादभ्रशुभ्र    
ऋभुभवभयभेत्तर्भासि भो भो विभाभिः दह दह...	॥14॥
श्रवणखचितचंचत्कुंडलोल्लासिगंड-
भ्रुकुटिकटुललाट श्रेष्ठनासारुणोष्ठ    
वरद सुरद राजत्केसरोत्सारितारे दह दह...	॥15॥
प्रविकचकचराजद्रत्नकोटीरशालिन् 
गलगतगलदस्रोदाररत्नांगदाड्य    
कनककटककांचीसिंजनीमुद्रिकावन् दह दह...	॥16॥
अरिदरमसिखेटौ चापबाणे गदां सन्-
मुसलमपि कराभ्यामंकुशं पाशवर्यं   
करयुगलधृतांत्रस्रग्विभिन्नारिवक्षो दह दह...	॥17॥
चट चट चट दूरं मोहय भ्रामयारीन् 
कडि कडि कडि कायं ज्वारय स्फोटयस्व   
जहि जहि जहि वेगं शात्रवं सानुबंधं दह दह...	॥18॥ 
विधिभवविबुधेशभ्रामकाग्निस्फुलिंग-
प्रसविविकटदंष्टोज्जिह्ववक्त्र  त्रिनेत्र    
कल कल कल कामं पाहि मां ते सुभक्तं दह दह...	॥19॥ 
कुरु कुरु करुणां तां सांकुरां दैत्यपोते 
दिश दिश विशदां मे शाश्वतीं देव दृष्टिं    
जय जय जयमूर्तेऽनार्त जेतव्यपक्षं दह दह...	॥20॥ 
स्तुतिरियमहितघ्नी सेविता नारसिंही 
तनुरिव परिशांता मालिनी साभितोलं   
तदखिलगुरुमाग्र्यश्रीदरूपा लसद्भिः
सुनियमनयकृत्यैः सद्गुणैर्नित्ययुक्ता	॥21॥
उदयरविसहस्रद्योतितं रूक्षवीक्षं 
प्रलयजलधिनादं कल्पकृद्वह्निवं   
सुरपतिरुपुवक्षश्छेदरक्तोक्षितांगं 
प्रणतभयहरं तं नारसिंहं नमामि	॥22॥
लिकुचतिलकसूनुः सद्धितार्थानुसारी 
नरहरिनुतिमेतां शत्रुसंहारहेतुं   
अकृत सकलपापध्वंसिनीं यः पठेत्तां 
व्रजति नृहरिलोकं कामलोभाद्यसक्तः 	॥23॥
॥ इति श्रीमत्कविकुलतिलकश्रीत्रिविक्रमपंडिताचार्यविरचित नृसिंहस्तुतिः ॥
-----------------------------------------------------
अथ श्रीलक्ष्मीनृसिंहस्तोत्रं
सत्यज्ञानसुखस्वरूपममलं क्षीराब्धिमध्यस्थलं
	योगारूढमतिप्रसन्नवदनं भूषासहस्रोज्वलं 
त्र्यक्षं चक्रपिनाकसाभयवरान् बिभ्राणमर्कच्छविं
	छत्रीभूतणींद्रमिंदुधवलं लक्ष्मीनृसिंह भजे	॥1॥
॥ इति श्री सत्यधर्मतीर्थदृष्टं नरसिहपुराणस्थश्रीलक्ष्मीनृसिंहस्तोत्रं ॥