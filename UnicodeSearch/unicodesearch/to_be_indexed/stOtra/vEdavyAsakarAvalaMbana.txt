अथ करावलंबनस्तोत्रं
त्रय्या विकासकमजं मुहुरंतरेव 
संचिंत्य मध्वगुरुपादयुगं गुरूंश्च 
वेदेशपादजलजं हृदि साधु कृत्वा 
संप्रार्थये श्रुतिविकासकहस्तदानं	॥1॥
पद्मासनादिसुरसत्तमभूसुरादि-
सल्लोकबोधदजने बदरीनिवासिन् 
सच्छास्त्र शस्त्रहृतसत्कुमते सदिष्ट
वासिष्ठकृष्ण मम देहि करावलंबं	॥2॥
आम्नायविस्तरविशारद शारदेश 
भूताधिपादिसुरसंस्तुत पादपद्म 
योगीश योगिहृदयामलकंजवास वासिष्ठकृष्ण...	॥3॥
सद्ब्रह्मसूत्रवरभारततंत्रपूर्व-
निर्माण निर्मलमतेऽखिलदोषदर 
आनंदपूर्णकरुणाकर देवदेव वासिष्ठकृष्ण...	॥4॥
अर्कात्मजाजलतरंगविचारिचारु-
वायूपनीतशुभगंधतरूपवासिन् 
अर्कप्रभैणवरचर्मधरोरुधामन्  वासिष्ठकृष्ण...	॥5॥
तर्काभयेतकर तात शुकस्य कीट-
राज्यप्रदाघटितसंघटकात्मशक्ते 
भृत्यार्तिहन् प्रणतपूरुसुवंशकारिन् वासिष्ठकृष्ण...	॥6॥
काले जले जलदनील कृतोरुन(व)र्मन्-
आम्नायहारिसुरवैरिहरावतार 
मत्स्यस्वरूप कृतकंजजवेददायिन्(दान) वासिष्ठकृष्ण...	॥7॥ 
गीर्वाणदैत्यबललोलितसिंधुमग्‌न्-
मंथाचलोद्धरण देव सुधाप्तिहेतोः 
कूर्मस्वरूपधर भूधर नीरचारिन् वासिष्ठकृष्ण...	॥8॥
क्षोणीहरोरुबलदैत्यहिरण्यनेत्र-
प्रध्वंसदंष्ट्रयुगलाग्रसुरप्रमोद 
पृथ्वीधराध्वरवरांग वराहरूप वासिष्ठकृष्ण...	॥9॥
प्रह्लादशोकविनिमोचन देवजात-
संतोषदोरुबलदैत्यहिरण्यदारिन् 
सिंहास्यमानुषशरीरयुतावतार वासिष्ठकृष्ण...	॥10॥
देवेंद्रराज्यहरदानवराजयज्ञ-
शालार्थिरूपधर वज्रधरार्तिहारिन् 
यांचामिषादसुरवंचक वामनेश वासिष्ठकृष्ण...	॥11॥ 
तातापकारिनृपवंशवनप्रदाह-
वह्ने भृगुप्रवर राम रमानिवास 
सूर्यांशुशुभ्रपरशुप्रवरायुधाढ्य वासिष्ठकृष्ण...	॥12॥
रक्षोधिराजदशकंधरकुंभकर्ण-
पूर्वारिकालन मरुद्वरसूनुमित्र 
सीतामनोहर वरांग रघूत्थराम वासिष्ठकृष्ण...	॥13॥
कृष्णाप्रियाप्रियकरावनिभारभूत-
राजन्यसूदन सुरद्विजमोददायिन् 
भैष्मीपुरःसरवधूवरकेलिकृष्ण वासिष्ठकृष्ण...	॥14॥
सद्धर्मचारिजिनमुख्यसुरारिवृंद-
सम्मोहन त्रिदशबोधन बुद्धरूप 
उग्रादिहेतिनिचयग्रसनामितात्मन् वासिष्ठकृष्ण...	॥15॥ 
ज्ञानादिसद्गुणविहीनजनप्रकीर्ण-
काले कलेस्तुरगवाहन दुष्टहारिन् 
कल्किस्वरूप कृतपूर्वयुगप्रवृत्ते वासिष्ठकृष्ण...	॥16॥ 
यज्ञैतरेयकपिलर्षभदत्तधन्वं-
तर्यश्वसन्मुखकुमारसुयोषिदात्मन् 
सद्धर्मसूनुवर तापस हंसरूप वासिष्ठकृष्ण...	॥17॥
सत्केशवादिद्विषडात्मक वासुदेवा-
द्यात्मादिना सुचतुरूप सुशिंशुमार 
कृद्धोल्कपूर्वकसुपंचकरूप देव वासिष्ठकृष्ण...	॥18॥
नारायणादिशतरूप सहस्ररूप 
विश्वादिना सुबहुरूप परादिना च 
दिव्याजिताद्यमितरूप सुविश्वरूप वासिष्ठकृष्ण...	॥19॥
श्री‘विष्णु’नामग‘ष्णु’वर्णगसंधिगात्मन् 
मंडूकसत्तनुजह्रस्वसुनामकेन 
ध्यातर्षिणा सुसुखतीर्थकराब्जसेव्य वासिष्ठकृष्ण...	॥20॥
वैकुंठपूर्वकत्रिधामगतत्रिरूप 
स्वक्ष्यादिधामगतविश्वपुरःसरात्मन् 
सत्केशवादिचतुरुत्तरविंशरूप वासिष्ठकृष्ण...	॥21॥ 
सत्पंचरात्रप्रतिपाद्यरमादिरूप-
व्यूहात् पुरा सुपरिपूज्यनवस्वरूप 
विमलादिशक्तिनवकात्मकदिव्यरूप वासिष्ठकृष्ण...	॥22॥
स्वायंभुवादिमनुसंस्थित दिव्यराज-
राजेश्वरात्मक तथा सदुपेंद्रनामन् 
सर्वेषु राजसु निविष्टविभूतिरूप वासिष्ठकृष्ण...	॥23॥
प्रद्युम्नपार्थनरवैन्यबलानिरुद्ध-
पूर्वेषु संस्थितविशेषविभूतिरूप 
ब्रह्मादिजीवनिवहाख्यविभिन्नकांश वासिष्ठकृष्ण...	॥24॥ 
(सत्पृश्निगर्भपितृहृद्यगयाप्रयाग-
वाराणसीस्थितगदाधरमाधवात्मन् 
सत् श्रीकराख्यहरिनामकव्यूहरूप वासिष्ठकृष्ण...	॥25॥)
श्रीवेंकटेश सुविमानगरंगनाथा- 	
विमुक्तिगप्रयागगमाधवात्मन् 
कांचीस्थसद्वरदराजत्रिविक्रमात्मन् वासिष्ठकृष्ण...	॥26॥
सद्द्वारकारजतपीठसुवर्णपूर्व-
ब्रह्मण्यमध्यमठसंस्थितदिव्यमूर्ते 
सत्पाजकस्थितगयास्थगदाधरात्मन् वासिष्ठकृष्ण...	॥27॥
वेदेशमद्गुरुकरार्चितपादपद्म-
श्रीकेशवध्रुवविनिर्मितदिव्यमूर्ते 
श्रीभीमरथ्यमलतीरमणूरवासिन् वासिष्ठकृष्ण...	॥28॥
श्रीपांडुरंगसुस्यमंतकगंडिकाश्री-
मुष्णादिक्षेत्रवरसंस्थितनैकमूर्ते 
रूपैर्गुणैरवयवैस्ततितः स्वनंत वासिष्ठकृष्ण...	॥29॥
अआदिक्षांतततवर्णसुवाच्यभूतै-
र्निर्भेदमूर्तिकमहासदजादिरूपैः 
शक्त्यादिभिर्विगतभेददशैकरूप वासिष्ठकृष्ण...	॥30॥
सूर्यानलप्रभृतिहृद्दुरितौघतूल-
राशिप्रदाहकसुदर्शननामधेय 
नारायणप्रभृतिरूपसुपंचकात्मन् वासिष्ठकृष्ण...	॥31॥
इच्छादिशक्तित्रितयेन तथाऽणिमादि-
शक्त्यष्टकेन विगताखिलभेदमूर्ते 
सन्मोचिकादिनवशक्त्यविभिन्नकांश वासिष्ठकृष्ण...	॥32॥
जीवस्वरूपविनियामकबिंबरूप 
मूलेशनामक सुसारभुगिंधरूप 
प्रादेशरूपक विराडथ पद्मनाभ वासिष्ठकृष्ण...	॥33॥ 
क्षाराब्धिसंगतमहाजलपातृवाड-
वाग्निस्वरूप परमाणुगताणुरूप 
अव्याकृतांबरगतापरिमेयरूप वासिष्ठकृष्ण...	॥34॥
ब्रह्मादिसर्वजगतः सुविशेषतो वी
सर्वत्र संस्थितिनिमित्तत एव चासः 
व्यासः स वीति हि श्रुतेरिति व्यासनामन् वासिष्ठकृष्ण...	॥35॥ 
निर्दोषपूर्णगुणचिज्जडभिन्नरूप
श्रुत्या यतस्त्व्वधिगतोऽसि ततस्त्वनामन् 
सच्छ्रीकराख्यहरिनामकव्यूहरूप वासिष्ठकृष्ण...	॥36॥ 
पैलौडुलोमिवरजैमिनिकाशकृत्स्न-
कार्ष्णाजिनिप्रभृतिशिष्यसुसेवितांघ्रे 
कानीन मद्गुरुसुसेव्यपदाब्जयुग्म वासिष्ठकृष्ण...	॥37॥
नानाविकर्मजनिताशुभसागरांतः
संभ्राम्यतः परिहतस्य षडूर्मिजालैः 
पुत्रादिनक्रनिगृहीतशरीरकस्य वासिष्ठकृष्ण...	॥38॥
आशामदप्रभृतिसिंहवृकादिसत्वा-
कीर्णेऽटतो भवभयंकरकाननेऽस्मिन् 
पंचेषुचोरहृतबोधसुवित्तकस्य वासिष्ठकृष्ण...	॥39॥
लक्ष्मीनिवास भवनीरविहीनकूप-
मध्यस्थितस्य मदभारविभिन्नबुद्धेः 
तृष्णाख्यवारणभयेन दिगंतभाजो वासिष्ठकृष्ण...	॥40॥
अज्ञानमोहपटलाद्गतचक्षुषोऽलं
मार्गान्निजात् स्खलत ईशदयांबुराशे 
किंगम्यमित्यविरतं रटतो रमेश वासिष्ठकृष्ण...	॥41॥ 
आजन्मचीर्णबहुदोषिण ईश जातु
त्वत्पादनीरजयुगं हृदि कुर्वतोऽलं 
देवापराधमनवेक्ष्य च वीक्ष्य भक्तिं वासिष्ठकृष्ण...	॥42॥ 
आम्नायभारतपुराणसरःप्रभूत-
वासिष्ठकृष्णनुतिपंकजमालिकेयं 
देव त्वदर्थममलां रचितोचितां तां
कृत्वा ध्रियस्व हृदये भव भूतिदो मे	॥43॥
वासिष्ठकृष्णपदपद्ममधुव्रतेन
वेदेशतीर्थगुरुसेवकयादवेन 
हस्तावलंबनमिदं रचितं पठेद्यः 
तस्य प्रदास्यति करं बदरीनिवासी	॥44॥
वेदेशतीर्थगुरुमानसनीरजस्थ-
श्रीमध्वहृत्कमलवासिरमानिवासः 
प्रीतोऽस्त्वनेन शुभदो मम देवपूजा- 
व्याख्यादिसत्कृतिकृतो बदरीनिवासी	॥45॥
॥ इति श्रीयदपत्याचार्यविरचितं श्रीवेदव्यासकरावलंबनस्तोत्रं ॥