
sumadhvavijayaH madhvavijayaH

prathamaH sargaH

kAntAya kalyANaguNaikadhAmne navadyunAthapratimaprabhAya
nArAyaNAyAkhilakAraNAya shrIprANanAthAya namaskarOmi || 1-1 ||

anAkulaM gOkulamullalAsa yatpAlitaM nityamanAvilAtmA
tasmai namO nIradanIlabhAse kRSNAya kRSNAramaNapriyAya || 1-2 ||

api trilOkyA bahirullasantI tamOharantI muhurAntaraM ca
dishyAddRshaM nO vishadAM jayantI madhvasya kIrtirdinanAthadIptim || 1-3 ||

tamOnudA.anandamavApa lOkastattvapradIpAkRtigOgaNena
yadAsya shItAMshu bhuvA gurUM stAM strivikramAryANpraNamAmi varyAN || 1-4 ||

mukundabhaktyai gurubhaktijAyai satAM prasattyai ca nirantarAyai
garIyasIM vishvagurOrvishuddhAM vakSyAmi vAyOravatAralIlAm || 1-5 ||

tAM mantravarNairanuvarNanIyAM sharvendrapUrvairapi vaktukAme
sa~NkSipnuvAkye mayi mandabuddhau santO guNADhyAH karuNAM kriyAsuH || 1-6 ||

uccAvacA yena samastaceSTAH kiM tatra citraM caritaM nivedyam
kintUttamashlOkashikhAmaNInAM manOvishuddhyai caritAnuvAdaH || 1-7 ||

mAlAkRtastaccaritAkhyaratnairasUkSmadRSTeH sakutUhalasya
pUrvAparIkAramathAparaM vA kSAmyantu me hanta muhurmahAntaH || 1-8 ||

shrIvallabhAjnAM sasurendrayA~ncAM sambhAvya sambhAvyatamAM trilOkyAm
prANeshvaraH prANigaNapraNetA guruH satAM kesariNO gRhe.abhUt || 1-9 ||

ye ye guNA nAma jagat prasiddhA yaM teSu teSu sma nidarshayanti
sAkSAnmahAbhAgavataprabarhaM shrImantamenaM hanumantamAhuH || 1-10 ||

karmANi kurvaNparamAdbhutAni sabhAsu daivISu sabhAjitAni
sugrIvamitraM sa jagat pavitraM ramApatiM rAmatanuM dadarsha || 1-11 ||

pAdAravindapraNatO harIndrastadA mahAbhaktibharAbhinunnaH
agrAhi padmOdarasundarAbhyAM dOrbhyAM purANena sa pUruSeNa || 1-12 ||

adAryasAlAvalidAraNena vyApAditendraprabhavena tena
prAdyOtaniprItikRtA nikAmaM madhudviSA sandidishe sa vIraH || 1-13 ||

karNAntamAnIya guNagrahItrA rAmeNa muktO raNa kOvidena
sphurannasau vairibhaya~NkarO.abhUtsatpakSapAtI pradarO yathA.agryaH || 1-14 ||

gObhiH samAnanditarUpasItaH svavahninirdagdhapalAshirAshiH
ahO hanUmannavavAridO.asau tIrNAmbudhirviSNupade nanAma || 1-15 ||

apakSapAtI puruSastrilOkyAmabhOgabhOktA patagAdhirAjam
vishvambharaM bibhradasau jigAya tvarAparAkrAntiSu citrametat || 1-16 ||

nibaddhya setuM raghuvaM shaketu bhrUbha~NgasambhrAntapayOdhimadhye
muSTiprahAraM dashakAya sItA santarjanAgryOttarameSakO.adAt || 1-17 ||

jAjvalyamAnOjjvalarAghavAgnau cakre sa sugrIvasuyAyajUke
AdhvaryavaM yuddhamakhe pratiprasthAtrA sumitrAtanayena sAkam || 1-18 ||

rAmArcane yO nayataH prasUnaM dvAbhyAM karAbhyAmabhavatprayatnaH
ekena dOSNA nayatO girIndraM sa~njIvanAdyAshrayamasya nAbhUt || 1-19 ||

sa dAritAriM paramaM pumAM saM samanvayAsInnaradevaputryA
vahnipraveshAdhigatAtmashuddhyA virAjitaM kA~ncanamAlayeva || 1-20 ||

shyAmaM smitAsyaM pRthudIrghahastaM sarOjanetraM gajarAjayAtram
vapurjaganma~Ngal. ameSa dRgbhyAM cirAdayOdhyAdhipateH siSeve || 1-21 ||

rAjyAbhiSeke.avasite.atra sItA preSThAya nastAM bhajatAM disheti
rAmasya vANyA maNima~njumAlAvyAjena dIrghAM karuNAM babandha || 1-22 ||

hRdOrusauhArdabhRtA.adhimaulinyastena hastena dayArdradRSTyA
sevAprasannO.amRtakalpavAcA didesha devaH sahabhOgamasmai || 1-23 ||

preSThO na rAmasya babhUva tasmANna rAmarAjye.asulabhaM ca ki~ncit
tatpAdasevAratireSa naicchat tathApi bhOgAnnanu sA viraktiH || 1-24 ||

namO namO nAtha namO namaste namO namO rAma namO namaste
punaHpunaste caraNAravindaM namAmi nAtheti namaNsa reme || 1-25 ||

kiM varNayAmaH paramaM prasAdaM sItApatestatra hariprabarhe
mu~ncanmahIM nityaniSevaNArthaM svAtmAnamevaiSa dadau yadasmai || 1-26 ||

svAnandahetau bhajatAM janAnAM magnaH sadA rAmakathAsudhAyAm
asAvidAnIM ca niSevamANO rAmaM patiM kimpuruSe kilAste || 1-27 ||

tasyaiva vAyOravatAramenaM santO dvitIyaM pravadanti bhImam
spRSTyaiva yaM prItimatA.anilena narendrakAntA suSuve.atra kuntI || 1-28 ||

indrAyudhaM hIndrakarAbhinunnaM ciccheda pakSANkSitidhAriNAM prAk
bibheda bhUbhRdvapura~Ngasa~NgAccitraM sa pannO jananIkarAgrAt || 1-29 ||

pure kumAranalasAnvihArANnirIkSya sarvAnapi mandalIlaH
kaishOralIlAM hatasiM hasa~NghAM vane pravRttAM smarati sma sUtkaH || 1-30 ||

bhuktaM ca jIrNaM paripanthidattaM viSaM viSaNNO viSabhRdgaNO.ataH
pramANakOTeH sa hi helayA.agAnnedaM jagajjIvanade.atra citram || 1-31 ||

dagdhvA puraM yOgabalAt sa niryandharmAniva svANsahajANdadhAnaH
adAribhAvena jagat supUjyO yOgIva nArAyaNamAsasAda || 1-32 ||

samarpya kRtyAni kRtI kRtAni vyAsAya bhUmne sukRtAni tAvat
kariSyamANAni ca tasya pUjAM sa~NkalpayAmAsa sa shuddhabuddhiH || 1-33 ||

viSNOH padashridbakasaM nirAsI kSiptAnyapakSiprakaraH supakSaH
sasOdarO.athAdita rAjahaM saH sa rAjahaM sImiva rAjakanyAm || 1-34 ||

indIvarashrIjayasundarAbhaM smerAnanenduM dayitaM mukundam
svamAtuleyaM kamalAyatAkSaM samabhyanandatsucirAya bhImaH || 1-35 ||

mahAgadaM caNDaraNaM pRthivyAM bArhadrathaM ma~NkSu nirasya vIraH
rAjAnamatyujjvalarAjasUyaM cakAra gOvindasurendrajAbhyAm || 1-36 ||

duHshAsanenAkulitANpriyAyAH sUkSmAnarAlAnasitAM shca keshAn
jighAM sayA vairijanasya tIkSNaH sa kRSNasarpAniva sa~ncikAya || 1-37 ||

jAjvalyamAnasya vane vane.alaM didhakSataH pArthivasArthamugram
sattvAni puM sAM bhayadAni nAshaM vRkOdarAgnergurutejasA.apuH || 1-38 ||

bhOgAdhikAbhOgavatO.aruNAkSAnitastataH sa~ncalatO dharendre
bahUndvijihvANmaNimatpurOgANasau kaTUNkrOdhavashANjaghAna || 1-39 ||

athaiSa veSAntara bhasmalInaH krameNa vAyuprabhavaH sutejAH
ruddhAkhilAshaM mukharaM pracaNDaM bhasmIcakArAkhilakIcakaugham || 1-40 ||

sa kRSNavartmA vijayena yuktO muhurmahAhetidharO.apradhRSyaH
bhISmadvijAdyairatibhISaNAbhaM vipakSakakSaM kSapayaNvireje || 1-41 ||

tarasvinaH prOccalitAn adhIrAn nirdagdhapakSAn atitIkSNakOpAn
sa dhArtarASTrANbahuhetilIlO vinAshya vishvANparayA shriyA.abhAt || 1-42 ||

kRSNA~Nghripa~NkeruhabhR~NgarAjaH kRSNAmukhAmbhOruhahaM sarAjaH
prajAsarOjAvalirashmirAjaH sasOdarO.arAjata vIrarAjaH || 1-43 ||

pautre pavitrAhvayajAmipautre dharAM nidhAyAsuradhISu tApam
kIrtiM trilOkyAM hRdaye mukundaM bheje padaM svaM sahajaiH sa bhImaH || 1-44 ||

viSNOH padAntaM bhajatA.anilena ghOrapraghAtairiti nAshitAste
rasOjjhitAshca~ncalavRttayO.alaM shObhAM na bhejuH suravairimeghAH || 1-45 ||

etat pratIpaM kila kartukAmA naSTaujasaH sa~NkaTamevamApya
mukundavaiguNyakathAM svayOgyAM kAle kalAvAkalayanta te.alam || 1-46 ||

yO bhUrivairO maNimANmRtaH prAg vAgmI bubhUSuH paritOSiteshaH
sa sa~NkarAkhyO.a~NghritaleSu jajne spRdhA.apare.apyAsurihAsurendrAH || 1-47 ||

sAnnAyyamavyaktahRdAkhubhugvA shvA vA purODAshamasArakAmaH
maNisrajaM vA plavagO.avyavasthO jagrAha vedAdikameSa pApaH || 1-48 ||

janO namennAparatheti mattvA shaThashcaturthAshramameSa bheje
padmAkaraM vA kaluSaM cikIrSuH sudurdamO duSTagajO vishuddham || 1-49 ||

avaidikaM mAdhyamikaM nirastaM nirIkSya tatpakSasupakSapAtI
tameva pakSaM pratipAdukO.asau nyarUrupaNmArgamihAnurUpam || 1-50 ||

asatpade.asansadasadviviktaM mAyAkhyayA saM vRtimabhyadhatta
brahmApyakhaNDaM bata shUnyasiddhyai pracchannabauddhO.ayamataH prasiddhaH || 1-51 ||

yad brahmasUtrOtkarabhAskaraM ca prakAshayantaM sakalaM svagObhiH
acUcurad vedasamUhavAhaM tatO mahAtaskaramenamAhuH || 1-52 ||

svasUtrajAtasya viruddhabhASI tadbhASyakArO.ahamiti bruvaNyaH
taM tatkSaNAdyO na didhakSati sma sa vyAsarUpO bhagavANkSamAbdhiH || 1-53 ||

nigamasanmaNidIpagaNO.abhavat taduruvAggaNapa~NkanigUD habhAH
aviduSAmiti sa~NkaratAkaraH sa kila sa~Nkara ityabhishushruve || 1-54 ||

vishvaM mithyA vibhuraguNavANAtmanAM nAsti bhedO
daityA itthaM vyadadhata girAM dikSu bhUyaH prasiddhim
AnandAdyairguruguNagaNaiH pUritO vAsudevO
mandaM mandaM manasi ca satAM hanta nUnaM tirO.abhUt || 1-55 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke prathamaH sargaH


dvitIyaH sargaH

vijnAnabhAnumati kAlabalena lIne durbhASyasantamasasantatitO jane.andhe
mArgAt satAM skhalati khinnahRdO mukundaM devAshcaturmukhamukhAH sharaNaM prajagmuH || 2-1 ||

nAthaH kalau triyugahUtiranudbubhUSuH brahmANamapyanavatAramanAdidikSuH
sarvajnamanyamanavekSya sakAryavIryaM smerAnanO bhuvana jIvanamAbabhASe || 2-2 ||

vedAntamArgaparimArgaNadInadUnA daivIH prajA visharaNAH karuNApadaM naH
AnandayeH sumukha bhUSitabhUmibhAgO rUpAntareNa mama sadguNanirNayena || 2-3 ||

AdeshamaulimaNimujjvalavarNamenaM baddhA~njalirmarudanarghamadhattamUrdhnA
hArAvalImiva hRdA vibudhendrayA~ncAM bibhrannijAnanujighRkSuravAtitIrSat || 2-4 ||

kAlaH sa eva samavartata nAma yAvat cintAkulaM vividhasAdhukulaM babhUva
vedAntasantatakRtAntarasaM na vidmaH shreyO labhemahi kathaM nu vayaM bateti || 2-5 ||

tatprItaye rajatapIThapurAdhivAsI devO vivesha puruSaM shubhasUcanAya
prApte mahAya mahitAya mahAjanaughe kOlAhalena sukutUhalini pravRtte || 2-6 ||

AviSTavAnakushalaM puruSaM prakRtyA pratyAyayannijajanAnnitarAmanRtyat
uttu~Ngaketushikhare sa kRtA~NgahArO ra~NgAntare naTa ivAkhilavismayAtmA || 2-7 ||

AbhASya sO.atra janatAM shapathAnuviddhaM uccairidaM vacanamuddhRtadOrbabhASe
utpatsyate jagati vishvajanInavRttiH vishvajna eva bhagavAnacirAdiheti || 2-8 ||

sadvIpavArinidhisaptakabhUtadhAtryA madhye.api karmabhuvi bhAratanAmakhaNDe
kAle kalau suvimalAnvayalabdhajanmA sanmadhyagehakulamaulimaNirdvijO.abhUt || 2-9 ||

vedAdrisadrajatapIT hapureshvarAbhyAM grAmO vibhUSitataraH shivarUpyanAmA
hemAdrirAjavibhurAjadilAvRtAbha- stasyAbhavad guruguNaH khalu mUlabhUmiH || 2-10 ||

rAmAdhiveshitaharisvasRmaulimAlA- rAjadvimAnagirishObhitamadhyuvAsa
kSetraM sa pAjakapadaM trikulaikaketuH kaM yaddadhAti satataM khalu vishvapAjAt || 2-11 ||

arthaM kamapyanavamaM puruSArthahetuM puM sAM pradAtumucitAmucitasvarUpAm
kanyAM suvarNalasitAmiva vedavidyAM jagrAha vipravRSabhapratipAditAM saH || 2-12 ||

reme.acchayOpaniSadeva mahAvivekO bhaktyaiva shuddhakaraNaH paramashritA.alam
mithyAbhimAnarahitaH parayeva muktyA svAnandasantatikRtA sa tayA dvijendraH || 2-13 ||

tasya prabhOshcaraNayOH kuladevatAyA bhaktiM babandha nijadharmarataH sa dhIraH
vijnAtabhAratapurANamahArahasyaM yaM bhaTTa ityabhivadanti janA vinItam || 2-14 ||

gOvindasundarakathAsudhayA sa nRNAM Anandayanna kila kevalamindriyANi
kintu prabhO rajatapIThapure padAbjaM shrIvallabhasya bhajatAmapi daivatAnAm || 2-15 ||

itthaM harerguNakathAsudhayA sutRptO nairguNyavAdiSu janeSvapi sAgraheSu
tattve sa kAlacaladhIratisaM shayAluH dhImANdhiyA shravaNashOdhitayA pradadhyau || 2-16 ||

trAtA ya eva narakAtsa hi putranAmA mukhyAvanaM na sulabhaM puruSAdapUrNAt
tasmAtsamastavidapatyamavadyahInaM vidyAkarAkRti labhemahi kairupAyaiH || 2-17 ||

pUrve.api kardamaparAsharapANDumukhyA yatsevayA guNagaNADhyamapatyamApuH
taM pUrNasadguNatanuM karuNAmRtAbdhiM nArAyaNaM kulapatiM sharaNaM vrajema || 2-18 ||

itthaM vicintya sa vicintyamananyabandhuH preSThapradaM rajatapIThapurAdhivAsam
bhaktyA bhavAbdhibhayabha~NgadayA shubhAtmA bheje bhuja~NgashayanaM dviSaDabdakAlam || 2-19 ||

patnyA samaM bhagavataH sa bhajaNpadAbjaM bhOgANlaghUnapi punarlaghayA~ncakAra
dAntaM svayaM ca hRdayaM damayA~ncakAra svacchaM ca dehamadhikaM vimalIcakAra || 2-20 ||

tIvraiH payOvratamukhairvividhairvratAgryai- rjAyApatI guNagaNArNavaputrakAmau
sampUrNapUruSamatOSayatAM nitAntaM deveritAviva purA.aditikashyapau tau || 2-21 ||

nAthasya bhUrikaruNAsudhayA.abhiSiktau shrIshrIdharapratatisArasharIrayaSTI
bhUrivrataprabhavadivyasukAntimantau tau dehashuddhimatimAtramathAlabhetAm || 2-22 ||

kAntAdRtau samucite.atha babhAra garbhaM sA bhUsurendraduhitA jagatAM sukhAya
acchAmbareva rajanI paripUritAshA bhAvinyapAstatamasaM vidhumAdyapakSAt || 2-23 ||

taM pUrvapakSasitabimbamiva pravRddhaM yAvad dvijendravanitA suSuve.atra tAvat
aM shena vAyuravatIrya sa rUpyapIThe viSNuM praNamya bhavanaM prayayau tadIyam || 2-24 ||

sampUrNalakSaNacaNaM navarAjamAna- dvArAntaraM paramasundaramandiraM tat
rAjeva satpuravaraM bhuvanAdhirAjO niSkAsayaNparamasau bhagavAnvivesha || 2-25 ||

santuSyatAM sakalasannikarairasadbhiH khidyeta vAyurayamAvirabhUt pRthivyAm
AkhyannitIva suradundubhimandranAdaH prAshrAvi kautukavashairiha mAnavaishca || 2-26 ||

nAthaM niSevya bhavanAnatidUramAptaH prAjnO mahaprakRtadundubhinAdapUrvAt
putrOdbhavashravaNatO mahadApya saukhyaM jnAnaM parOkSapadamapyamateSTahetum || 2-27 ||

Avishya veshma nijanandanaminduvaktraM bhUyO.abhinandya sa mukundadayAM pravandya
jAtasya tasya guNajAtavahasya jAta karmAdikarmanivahaM vidadhe sukarmA || 2-28 ||

jnAnArthameva yadabhUdasudeva eSa yadvAsudeva padabhaktirataH sadA.asau
tadvAsudevapadamanvavadaNsurendrA- stAtena yannigaditaM sutanAmakartrA || 2-29 ||

pAtuM payAM si shishave kila gOpradO.asmai pUrvAlayaH svasutasUnutayA prajAtaH
nirvANahetumalabhISTa parAtmavidyAM dAnaM dhruvaM phalati pAtraguNAnukUlyAt || 2-30 ||

atrastameva satataM pariphullacakSuH kAntyA viDambitanavendu jagatyanarghyam
tatputraratnamupagRhya kadAcidAptaH svasvAmine budha upAyanamArpayatsaH || 2-31 ||

natvA hariM rajatapIThapurAdhivAsaM bAlasya sampadamanApadamarthayitvA
sAkaM sutena parivArajanAnvitO.asau prAyAnnishIthasamaye nijameva dhAma || 2-32 ||

dOSeyuSAM samamanena vane.atibhIme tatkrIDitagraha ihaikatamaM tutOda
udvAntaraktamavalOkya tamabhyadhAyi kenApyahO na shishutut kathameSa ittham || 2-33 ||

Avishya pUruSamuvAca mahAgrahO.asau asmadvihArasamayOpagatANsamastAn
yacchaktiguptirahitAnalamasmi hantuM lOkeshvaraH sa bata bAlatamaH kileti || 2-34 ||

stanyena bAlamanutOSya muhuH svadhAmnO mAtA kadAcana yayau virahAsahA.api
vishvasya vishvaparipAlakapAlanAya kanyAM nijAmanuguNAM kila bhIrureSA || 2-35 ||

sA bAlakaM praruditaM parisAntvayantI mugdhAkSareNa vacasA.anuninAya mugdhA
mA tAta tAta sumukheti punaH prarOdI- rmAtA tanOti rucitaM tvaritaM taveti || 2-36 ||

rOde kriyAsamabhihArata eva vRtte pOtasya mAtari cirAdapi nAgatAyAm
jagrAha bAlamatha caikSata mAtRmArgaM sA.api kriyAsamabhihArata eva bAlA || 2-37 ||

kartavyamauDhyamabhipadya nirUpya sA taM prAbhOjayat khalu kulitthakulaM prapakvam
shItaM payO.api satataM paripAyayantI yasyOSNarOgamativelamasha~NkatAmbA || 2-38 ||

nUnaM pipAsuratirOditi hanta bAlO dhi~N mAM dayAvirahitAM parakRtyasaktAm
ityAkulA gRhamupetya tadA prasannaM pUrNOdaraM sutamavaikSata viprapatnI || 2-39 ||

pRSTvA.avagamya sakalaM ca tataH pravRttaM yUnAM ca duHsahamidaM shishunOpabhuktam
itthaM vicintya tanayAM bahu bhartsayantyA bhItaM tayA.anu kupitaM manasA.anutaptam || 2-40 ||

ArOgyashAlini tadA.api pureva putre vismeratAmupajagAma jananyamuSya
yasya trilOkajananI jananI viSe.api pIte na vismayamavApa samastashakteH || 2-41 ||

stanyaM muhuH kila dadau jananI gRhItvA kSemAya taM kila dadhajjanakO jajApa
anyO janO.api kila lAlayati sma kintu sarvO.api tanmukhasuhAsarasAyanOtkaH || 2-42 ||

devAdisadbhiranupAlitayA.adareNa devyAtmaneva vilasatpadayA nitAntam
avyaktayA prathamatO vadane.asya vANyA shAlInayeva bhuvanArcitayA vijahre || 2-43 ||

prAgri~NkhaNaM svayamatha sthithimeSa cakre pashcAdgatiM paricayena kila krameNa
vishvasya ceSTitamahO yadanugraheNa sarvaM tadasya pavanasya viDambanaM hi || 2-44 ||

pucchAntamacchamavalambya kadAcideSa prAtarvrajAdvrajata eva nijarrSabhasya
prAyAt priyasya sahasA svajanairadRSTO nanAvaneSu caratashcaratastRNAni || 2-45 ||

uttu~NgashR~Ngalasitasya mahiSThamUrteH pAdAvRtAvanitalasya surandhrakasya
Ashritya tasya shushubhe.avayavaikadeshaM bAlO divAkara ivOdayaparvatasya || 2-46 ||

lIlAM karOti nu gRhAntaragO nu bAlaH kUpAntare nu patitaH prakRtisvatantraH
itthaM vicintya sa muhuH svajanO vimRgya hantAnavekSya tanayaM hRdi tApamApa || 2-47 ||

bAlasya bAlaparilambanagOcaraM ta- dvashvasyatApivacanaM vanagOcarOktam
yat sAyamaikSata janaH shishumAvrajantaM ekAbdakaM vRSabhabAlakRtAvalambam || 2-48 ||

cintAmaNIndramiva cintitadaM daridrO vijnAnamArgamiva viSNuparaM mumukSuH
naSTaM ca nandanamiti svajanO.asya labdhvA nAthasya tasya tamanugrahameva mene || 2-49 ||

lIlAvasAnasamaye sahasA kadAcid AryO.amunA.abhyavahRtiM prati cOdyamAnaH
rOddhaiSa nO.asti dhanikO vRSavikrayIti prOvAca nandanamukhendumavekSya mandam || 2-50 ||

lIlAkareNa sa kareNa sukOmalena bIjAntarANi kila kAnicidAshu tasmai
smitvA.arbhakO.abhimataniSkapade yadA.adA- dAdatta tAni dhanikO bahumAnapUrvam || 2-51 ||

labdhaM sutAditi vadaNdvijapu~Ngavena kAlAntare nijadhane pratiditsite.api
sAkSAdamAnavanavAkRtitaH sa lebhe bIjacchalena puruSArthamahO vishiSTam || 2-52 ||

vAsudevamiha vAsudevatAsatkalAmabhinananda taM janaH
vAsudevamiti vAsudevasannAmakaM vividhalIlamarbhakam || 2-53 ||

iti viharati mahyAM viSNudAse.api gUDhe samajani sujanAnAM cittamAnandapUrNam
udayati ghanamAlAlInabhAnau ca bhAnau nanu jananayanAbjairlabhyate.alaM vikAsaH || 2-54 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke dvitIyaH sargaH


tRtIyaH sargaH

atha kadAcana sundaranandanasmitamukhendudRshAM dayitau nRNAm
mahamitO nijabandhumude mudA prayayatuH svajanaiH saha dampatI || 3-1 ||

svajanatApagamAgamasa~NgamapratisabhAjitapUrvakasambhrame
aviduSI jananIti sa bAlakaH sharaNatO raNatO niragAnnRbhiH || 3-2 ||

kva nu yiyAsasi tAta na sAmprataM svajanasantyajanaM tava sAmpratam
iti vibhuH pathikairuditO vrajaNsmitamanAkulamuttaramAtanOt || 3-3 ||

tvaritametya sa kAnanadevatAsadanamatra nanAma ramApatim
api tataH pragatO laghunArikelyupapadAntarasadmagataM ca tam || 3-4 ||

nalinanAbhanibhAlanasanmadAgamavikasvarabhAsvaralOcanaH
janamanOnayanAmbujabhAskarO rajatapIThapuraM prayayAvasau || 3-5 ||

suhayamedhagaNAtishayAlavO harinamaskRtayaH sukRtA imAH
iti surairapi bhUsuramaNDalaiH samanamat sa savismayamIkSitaH || 3-6 ||

na hi hariM satataM na namatyasau na ca na pashyati nApi na vandate
api tatheti vidhAya visheSataH sa nanu sAdhujanANsamashikSayat || 3-7 ||

anavalOkya sutaM sutavatsalO mRgayati sma mahIsurapu~NgavaH
muhurapRcchadamuSya gatiM narANpathi pathi pragatO.anupadaM drutam || 3-8 ||

janasadAgatisUcitavartmanA pratipadaM vrajatA parayA tRSA
dvijamahAmadhupena manOharaM smitamalAbhi sutAnanavArijam || 3-9 ||

virahadUnatayOdgamanOnmukhaM nyaruNadashru purA sa yayOrdRshOH
atha tayOH pramadOtthitamapyadaH pratinirudhya giraM gururabravIt || 3-10 ||

ayi sutedamudAhara tattvatO nanu samAgatavAnasi sAmpratam
svajanatArahitasya tu kO.atra te sahacarO.arbhaka dIrghatame pathi || 3-11 ||

janakavAcamimAmavadhArayaNkalamudAharadamburuhekSaNaH
svapadamAvrajatO vrajatO.apyatO nanu sakhA mama kAnanagO vibhuH || 3-12 ||

taditarAyatanAttu yadAgamaM kRtanatiH khalu tatra hariH sakhA
ahamihApi mahendradigAlayaM praNatavAnuta yAvadadhIshvaram || 3-13 ||

api tatO.ahamupetya sahAmunA bhagavate.atra sate praNatiM vyadhAm
iti nigadya vibhAti shishuH sma vismitasabhAjanacIrNasabhAjanaH || 3-14 ||

virahitasvajanaM caraNapriyaM vividhabhUtabhaya~Nkaravartmani
ayi kRpAlaya pAlaya bAlakaM laghushubhasya mametyanamad dvijaH || 3-15 ||

tamupagRhya sutaM sutapOnidhirgRhamasau gRhiNIsahitO yayau
udayatIti hi bAladivAkare smitamabhUt sujanAnanavArijam || 3-16 ||

varavimAnagirAvapi caNDikA shishumahO jananI tamalAlayat
aparathA parituSTamanAH kathaM ciramihaiSa vasedvisahAyakaH || 3-17 ||

sakalashabdamayI ca sarasvatI satatamAnamati svayameva yam
dvijavarO.atha kadAcana mAtRkAH kila sutaM paricAyayati sma tam || 3-18 ||

lipikulaM nanu tAta gate dine likhitameva punarlikhitaM kutaH
iti nijapratibhAguNabhAvitaM haripadasya vacastamanandayat || 3-19 ||

shishurasau pratibhAmbudhirityalaM janamanOvacanagrahapID anA
na bhavatAditi taM vijanasthale svatanayaM samashikSayadeSakaH || 3-20 ||

mahavatA svajanena samIritasvajananIsahitena kadAcana
ruciravAcanayA.arcitavAkshriyA prati yaye prabhuNA ghRtavalyapi || 3-21 ||

pariSadA nitarAM parivAritaH shivapadaH kila dhautapaTOdbhavaH
iha kathAM kathayaNdadRshe tataH pRthudhiyA pRthukAkRtinA.amunA || 3-22 ||

idamuvAca vicAravicakSaNaH shucivacaH shanakaiH sa janAntare
aparathA kathitaM kathaka tvayA nanu matAt mahatAmiti sasmitam || 3-23 ||

agaNayanna shivaM janatA tadA savacane vasudevasutAhvaye
mukharamicchati kO mRgadhUrtakaM prakRtahu~NkRtasiM hashishau sati || 3-24 ||

atha kathAM kathayeti tadA jane gaditavatyucitArthamudAharat
sa samalAlyata vismayibhirnarairapi surairvijayA~NkurapUjakaiH || 3-25 ||

sa jananIsahitO janakaM gRhe pragatavAM stamudantamavedayat
nigada tAta shivaH kathakaH sa kiM vitathagIrathavA.ahamitIrayaN || 3-26 ||

nanu sutAvitathaM kathitaM tvayetyamumudIrya savismayamasmarat
prakRtitaH kRtitA khalu me shishOrmadadhinAthadayOdayajetyasau || 3-27 ||

kathayatAM prathame kathayatyalaM svajanake janasa~NghavRte kathAm
sakalalOkamanOnayanOtsavashcaturadhIH sa kadAcidavAcayat || 3-28 ||

vividhashAkhipadArthanivedane likucanAmni tadA.anuditArthake
kimiti tAta tadarthamavarNayaNkathayasIti shanairayamabravIt || 3-29 ||

avadatIti pitaryapi cOdite pratibubhutsuSu tatra janeSvapi
ayamudIrya tadarthamavAptavANpariSadO hyasamAnasumAnanAm || 3-30 ||

bahuvidhaishcaritairiti cArubhiH sakalalOkakutUhalakAriNam
dvijavareNa vayasyucite sthitaM tamupanetumanena dadhe manaH || 3-31 ||

samucitagrahayOgaguNAnvitaM samavadhArya muhUrtamadUSaNam
praNayabandhurabAndhavavAnasau dvijakulAkulamutsavamAtanOt || 3-32 ||

vividhavedatayA vijihIrSavO vadanara~Ngapade.asya cirAya yAH
suravarapramadA api sapriyA abhinanandurahO viyatO maham || 3-33 ||

vihitasAdhanasAdhitasatkriyOjjvalanamujjvaladhIrjvalayannayam
upaninAya sutaM samala~NkRtaM kushalinaM kushalIkRtashIrSakam || 3-34 ||

paricarAgnigurU caritavrataH sucaraNaH paTha sAdhu sadAgamAn
iti gurOstrijagadgurushikSaNe sphuTamahAsi suraiH kRtasAkSibhiH || 3-35 ||

jitakumAraguNaM sukumArakaM nijakumAramavekSya nirantaram
samucitAcaraNe caturaM svataH kSitisurO mudamAyata shikSayan || 3-36 ||

sa paTakhaNDamaki~ncanavat kvacit svavibhavAnucitaM caraNAdikam
bhuvanabharturahO svanigUhanaM surasabhAsu kutUhalamAtanOt || 3-37 ||

aviralairgaralOSmabhirAkulIkRtasamastajanO vicacAra yaH
kvacidamuM nijaghAM surashAntimAnupasasarpa sa sarpamayO.asuraH || 3-38 ||

tvaritamudyatavistRtamastakaH pratidadaM sha yadainamavikSatam
prabhupadAruNacArutarA~NgulIvihRtipiSTatanuH pratatAma saH || 3-39 ||

garuDatuNDamiva pratipannavANdvijakumArapadaM sa mamAra ca
samucitaM caritaM mahatAmidaM sumanasO manaseSTamapUjayan || 3-40 ||

girishagurvamarendramukhaishca yaccaraNareNuradhAri surAdhipaiH
kSitisurA~NghryabhivandanapUrvakaM sa vidadhe.adhyayanaM chalamAnuSaH || 3-41 ||

karatale khalu kandukavat sadA sakalayA kalayA saha vidyayA
aridhareNa samaM sphuritaM gurOrmanasi tasya viDambayatO janAn || 3-42 ||

anadhikairadhikaishca vayasyathO bahubhiradhyayanOparamAntare
anikaTe vaTubhiH paTubhirgurOH sa vijahAra sukhI sakhibhiH samam || 3-43 ||

padamudIrya javena yiyAsitaM drutasakheSvabhavat sa puraHsaraH
ayamayatnatayeti na vismayO nanu manOjavajit pavanO hyasau || 3-44 ||

plavanatejasi hanta na kevalaM vijitavANsa tadA sakalANjanAn
prabhunideshakarO hanumattanau nanu jigAya sa vAlisutAdikAN || 3-45 ||

jalavihAraparAjayibhiH spRdhA sakhibhirIritavAriparishritam
vadanamAkulalOcanamAdadhe smitamamuSya hi ka~ncana vibhramam || 3-46 ||

sa shanakairbalinO yugapadgatAnpravihRteSu sakhINnirapAtayat
ashanakairyugapat prakRtAhavAnsahasitO dvijasUnurayatnavAn || 3-47 ||

grahaNanigrahaNe grahaNe dRDhe gurubharOddharaNAdividhau paTau
iha vibhAvupacAradhiyA nRNAmRtamayaM nanu bhIma itIritam || 3-48 ||

viharatIti paThatyapi na sphuTaM svagRhagAmini cAdrutamAyati
paritutOSa na tatra jagadgurau sa kila pUgavanAnvayajO dvijaH || 3-49 ||

atha kadAcana sO.adhyayanAntare tamavadat kupitO.anyamanasvinam
paThasi nO shaTha te sakhibhiH samaM kimiti nityamudAsitadhIriti || 3-50 ||

guNanikA caraNAdikagOcarA na mama hRddayitetyudite.amunA
vada vishAradavAda yathepsitaM tvamuparItyavadaddharaNIsuraH

|| 3-51 ||

sakalalakSaNashikSaNamUlabhUH shrutisamAmananaM skhalanOjjhitam
na khalu kevalamasya gurOrvyadhAt sumanasAmapi tatra kutUhalam || 3-52 ||

priyavayasyashirOguruvedanAmashamayat sahajAmapi duHsahAm
sa vipine vijane mukhavAyunA shravaNagOcaritena kadAcana || 3-53 ||

adhigatOpaniSacca sakRcchrutA prakaTabhAgavatIti na vismayaH
adhigatA nanu jAtvapi na shrutAH pratibhayA shrutayaH shatashO.amunA

|| 3-54 ||

sAkSAdathOpaniSadO vibhuraittareyyAH pAThacchalena vijane.artharasAnbruvANaH
adhyApakAya vitatAra vimOkSabIjaM gOvindabhaktimucitAM gurudakSiNAM saH || 3-55 ||

ayi svAmiNduSTAndamaya damaya vyaktamacirAt
guNAngUDhAnviSNOH kathaya kathaya svAnpramadayan
tadA.anandaM tanvanniti sumanasAM sO.anusaratA
manujnAmAdatta tribhuvanagururbrAhmaNagurOH || 3-56 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke tRtIyaH sargaH

caturthaH sargaH

athaiSa sallOkadayAsudhArdrayA sadAgamastena nirAsakAmayA
ramAvarAvAsabhuvA vishAradO vishAlayA.acintayadAtmanO dhiyA || 4-1 ||

ananyasa~NgAd guNasa~NgitA harerjanasya mAnaM tu vishiSTaceSTitam
asa~NgamasmAt prakaTIkarOmyahaM nijaM bhajaNpAramahaM syamAshramam || 4-2 ||

mama prabhOrnAparathA hi shObhate dviSatsu viSNuM yadadaNDadhAraNam
harisvasA nanvacirAdasadbhide bhavedatO nAsmi ca daNDadhArakaH || 4-3 ||

vicintayannitthamanantacintakaH samastasanyAsanibaddhanishcayaH
asAvanujnArthamathAnamaddhariM samastasaM vyApinamAtmadAyagam || 4-4 ||

nije jane kiM namasIti pRcchati bruvaNsvavastupraNatiM vyadhAmiti
gurOH kilAnveSaNavAnjagadgurustadA jagAmAkhilalOkashikSakaH || 4-5 ||

yatiryatAtmA bhuvi kashcanAbhavadvibhUSaNO bhUriviraktibhUSaNaH
na nAmamAtrAcchucimarthatO.api yaM janO.acyutaprekSamudAharat sphuTam || 4-6 ||

puraiSa kRSNAkarasiddhashuddhimadvarAnnabhuktyA kila pANDavAlaye
vishOdhitAtmA madhukRtpravRttimAM shcacAra kAM shcit parivatsarAnmudA || 4-7 ||

abhUtkushAstrAbhyasanaM na pAtakaM kramAgatAdvipratisAratO yateH
yathA kushastrAdhyasanaM muradviSaH padAmbuje vyAdhavarasya garhitam || 4-8 ||

vinItamAmnAyashirOvishAradaM sadaiva tattvaM prabubhutsumAdarAt
gururviditvOpagatAM nijAM mRtiM kadAcidUce tamupahvare giram || 4-9 ||

ahaM svayaM brahma na ki~ncidasti matparaM vijRmbheta yadA sphuTaM citiH
itIha mAyAsamayOpapAditaM niranvayaM suvrata mA sma vishvasIH || 4-10 ||

yadetadAtmaikyamupAsticOditaM na me gurOrapyaparOkSatAM gatam
purAtanAnAmapi saumya kutracit tatO mukundaM bhaja saMvide mudA || 4-11 ||

itIdamAdishya vacO vacasvini svake gurau lOkamathAnyamIyuSi
asevatAlOcya muhurgurOrgiraM sa rUpyapIThAlayamindirAvaram || 4-12 ||

subhaktinA tena sa bhaktavatsalO niSevitastatra paraM bubhutsunA
bhaviSyataH shiSyavarAddhi viddhi mAmiti praviSTaH puruSaM tamabhyadhAt || 4-13 ||

pratIkSamANaM tamanugrahaM mudA niSevamANaM punarambujekSaNam
satAM guruH kAraNamAnuSAkRtiryatiM prashAntaM tamupAsasAda saH || 4-14 ||

sutaM yatIndrAnucaraM virAgiNaM nishamya saM nyAsanibaddhamAnasam
suvatsalau rUpyatalAlayasthitaM viyOgatAntau pitarau samIyatuH || 4-15 ||

varAshramaste jaratOranAthayOrna jIvatOH syAdayi nandanAvayOH
sayAcanaM vAkyamudIrya tAvidaM parItya putrAya natiM vitenatuH || 4-16 ||

natirna shushrUSujanAya shasyate nataM bhavadbhyAM sphuTamatra sAmpratam
ahO vidhAtrA svayameva dApitA tadabhyanujneti jagAda sa prabhuH || 4-17 ||

anuttarajnaH sa tamarthayan punaH yatIndramAnamya gataH priyAyutaH
gRhe vasan kalpasamAn kSaNAnnayan sutAnanendOranishaM tatO.asmarat || 4-18 ||

sa cintayaNputramanOrathaM shucA punashca tIrtvOpagatO mahAnadIm
vratIshvarAnuvratamAtmanandanaM tamaikSata grAmavare maThAntare || 4-19 ||

sa~njAtakOpAkulitO dharAsurO mahAtmanAM la~NghanabhIrurapyalam
sutasya kaupInadhRtau hi sAhasapratishravO me dRDha ityabhASata || 4-20 ||

kSaNena kaupInadharO nijaM paTaM vidArya he tAta kuruSva sAhasam
itImamuktvA vibhurabravIt punaH shubhAntarAyaM na bhavAM shcarediti || 4-21 ||

na putra pitrOravanaM vinA shubhaM vadanti santO nanu tau sutau mRtau
nivartamAne na hi pAlakO.asti nau tvayIti vaktAramamuM sutO.abravIt || 4-22 ||

yadA viraktaH puruSaH prajAyate tadaiva sanyAsavidhiH shrutau shrutaH
na sa~NgahInO.api parivrajAmi vAmahaM tu shushrUSumakalpayanniti || 4-23 ||

bahushrutatvAdyadi tatsahe balAnna sA savitrI virahaM saheta te
iti dvijenAbhihite.anamat sa taM bhavAnanujnAM pradadAtviti bruvan || 4-24 ||

vicintya vidvAn sa niruttarIkRtastathA.astu mAtA.anuvadedyadIti tam
udIrya kRcchrAdupagamya mandiraM priyAsakAshe tamudantamabravIt || 4-25 ||

nishAcarAreriva lakSmaNaH purA vRkOdarasyeva surendranandanaH
gadO.atha shaureriva karmakRt priyaH subhaktimAnvishvavidO.anujO.abhavat || 4-26 ||

kadAcidApyAlayabuddhirAlayaM nivedayaNpAlakamenametayOH
dRDhasvasaM nyAsaniSedhanishcayAM dhavAnumatyedamuvAca mAtaram || 4-27 ||

varAshramAptiM mama saM vadasva mAM kadAcidapyamba yadIcchasIkSitum
yadanyathA deshamimaM parityajaNna jAtu dRSTerviSayO bhavAmi vaH || 4-28 ||

iti bruvANe tanaye kadAcidapyadarshanaM tasya mRternidarshanam
vicintya paryAkulitA cikIrSitaM sutasya kRcchrAnnyaruNanna sA shubhA || 4-29 ||

athOpagamyaiSa guruM jagadguruH prasAdya taM devavaraprasAditaH
sadA samastAshramabhAk sureshvarO visheSataH khalvabhajadvarAshramam || 4-30 ||

kriyAkalApaM sakalaM sa kAlavidvidhAnamArgeNa vidhAya kevalam
sadA prasannasya hareH prasattaye muhuH samastanyasanaM samabhyadhAt || 4-31 ||

anantamAtrAntamudAharanti yaM trimAtrapUrvaM praNavOccayaM budhAH
tadA.abhavadbhAvicaturmukhAkRtirjapAdhikArI yatirasya sUcitaH || 4-32 ||

guNAnurUpOnnatipUrNabOdha ityamuSya nAma dvijavRndavanditaH
udAharad bhUriyashA hi kevalaM na mantravarNaH sa ca mantravarNakaH || 4-33 ||

nira~NgarAgaM mukharAgavarjitaM vibhUSaNaM viSTapabhUSaNAyitam
amuM dhRtASADhamavekSya menire svabhAvashObhA.anupameti jantavaH || 4-34 ||

bhuja~NgabhUteshaviha~NgapAdikaiH pravanditaH sAvasarapratIkSaNaiH
nanAma sO.ayaM gurupUrvakAn yatIn ahO mahIyO mahatAM viDambanam || 4-35 ||

varAshramAcAravisheSashikSaNaM vidhitsurasyAcaritaM nishAmayan
visheSashikSAM svayamApya dhIradhIH yatIshvarO vismayamAyatAntaram || 4-36 ||

sa raupyapIThAlayavAsine yadA nanAma nAthAya mahAmatirmudA
tadA.amunA.agrAhi narapraveshinA bhuje bhujenAshu bhuja~NgashAyinA || 4-37 ||

cirAt sutattvaM prabubhutsunA tvayA niSevaNaM me yadakAri tatphalam
amuM dadAmItyabhidhAya sO.amunA tadA praNIya pradade.acyutAtmane || 4-38 ||

anugrahaM taM pratigRhya sAdaraM mudA.atmanA.aptAM kRtakRtyatAM smaran
abhUdasa~NgO.api sa tatsusa~NgavAnasa~NgabhUSA nanu sAdhusa~NgitA || 4-39 ||

yiyAsati svastaTinIM muhurmuhurnamatyanujnArthini bhUricetasi
tamasmarat svAminameva dUnadhIrgururbhaviSyadvirahAgnisha~NkayA || 4-40 ||

itastRtIye divase dyunimnagA tvadarthamAsmAkataT AkamAvrajet
atO na yAyA iti taM tadA.avadat pravishya ka~ncit karuNAkarO hariH || 4-41 ||

tadAjnayOpAgatajAhnavIjale janO.atra sasnau saha pUrNabuddhinA
tataH paraM dvAdashavatsarAntare sadA.avrajet sA tadanugrahA~NkinI || 4-42 ||

gate dinAnAM dashake samAsake varAshramaM prApya sapatralambanam
jigAya jaitrAn bahutarkakarkashAn sa vAsudevAhvayapaNDitAdikAn || 4-43 ||

gurOH svashiSyaM caturaM cikIrSataH pracOdanAcchrOtumihOpacakrame
atheSTasiddhishchalajAtivAridhirnirAdareNApi mahAtmanA.amunA || 4-44 ||

tadAdyapadyasthamavadyamaNDalaM yadA.avadat SODashakadvayAtmakam
uparyapAstaM taditi bruvatyasau gurau tamUce praNigadyatAmiti || 4-45 ||

bhavatpravaktRtvasamarthatA na me sakOpamitthaM bruvati vratIshvare
apIha mAyAsamaye paTau nRNAM babhUva taddUSaNasaM shayA~NkuraH || 4-46 ||

budhO.abhidhAnaM shravaNaM budhetarO dhruvaM vidadhyAdvimumukSurAtmanaH
yatirvisheSAditi lOkacOdanAt pravakti mAyAsamayaM sma pUrNadhIH || 4-47 ||

akhaNDitOpanyasanaM visaM shayaM sasampradAyaM pravacO dRDhOttaram
samAgama~nchrOtumamuSya sAgrahA janAH shrutADhyAshcaturA bubhUSavaH || 4-48 ||

gurOrupAnte shravaNe ratairdvijaiH sapa~ncaSairbhAgavate kadAcana
bahuprakAre likhite tu vAcite prakAramekaM prabhurabhyadhAd dRDham || 4-49 ||

paraprakAreSvapi sambhavatsu te vinirNayO.asmiNkathamityudIrite
mukundabOdhena mahAhRdabravIt prakAramekaM bhagavatkRtaM sphuTam || 4-50 ||

nigadyatAM gadyamihaiva pa~ncame jagadgurOrvettha kRtisthitiM yadi
iti bruvANe yatisattame svayaM taduktamArgeNa jagAda bhUrihRt || 4-51 ||

asheSashiSyaishca tadAjnayA tadA parIkSaNAyaikSi samastapustakam
sa tatra hantaikatamesthitaM tyajaNna tAvadadhyAyanikAyamabhyadhAt || 4-52 ||

atra janmani na yatpaThitaM te jaitra bhAti kathamityamunOkte
pUrvajanmasu hi veda puredaM sarvamityamitabuddhiruvAca || 4-53 ||

iti bahuvidhavishvAshcaryacittapravRtteH
jagati vitatimAyannUtanA.apyasya kIrtiH
kSapitatatatamaskA bhAskarIva prabhA.alam
sujanakumudavRndAnandadA candrikeva || 4-54 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke caturthaH sargaH

pa~ncamaH sargaH

vedAntavidyAnijarAjyapAlane sa~NkalpyamAnO guruNA garIyasi
adabhracetA abhiSicyate purA sa vAribhirvArijapUritairatha || 5-1 ||

AnandarUpasya parasya pAtradhIrAnandasandAyisushAstrakRt sa yat
AnandatIrtheti padaM gurUditaM babhUva tasyAtyanurUparUpakam || 5-2 ||

kadAcidatrOpayayau yatiH sakhA gOvindabuddherbahushiSyasaM vRtaH
amuSya shiSyA anumAnashikSitAstadA.ajigISaNgurubuddhimuddhatAH || 5-3 ||

bhidA susAdhyetyanumAnamatra taiH prAyujyatAshu pratipakSabhISaNam
akhaNDayadvyaktamakhaNDadhIridaM sa pakSadakSaH phaNinaM virADiva || 5-4 ||

athApi mithyA vimataM matatvatO vivAdanirmuktavadityavAdi taiH
anena satyaM vimataM matattvatO yathA ghaTAdItyanumA nyagadyata || 5-5 ||

hetOrativyAptiravAdi tairyadA sakautukaistUrNamasAvavismayaH
na shuktirUpyAdi mataM yadanyathAmataM tadityAdi vadaNjigAya tAn || 5-6 ||

tattve.apyatattve vimate.anumAM vadaNtadapratiSThAM pratipAdukaH svayam
vijitya vishvAn viduSaH sabhAsvasau jagAma nAmnA.apyanumAnatIrthatAm || 5-7 ||

samastavAdIndragajaprabha~NgadashcarannavanyAM pratipakSakA~NkSayA
vedadviSAM yaH prathamaH samAyayau savAdisimhO.atra sa buddhisAgaraH || 5-8 ||

tasyOrudurgarvavatO jigISayA nishAtamAdatta mukundadhIdrutam
svashiSyahastena maThAntareSudheH supakSadakSaM sukhatIrthamArgaNam || 5-9 ||

jaitraM pratijnAsu kutUhalAkulaM nRNAM kulaM pratvaritaM nishAmayan
avandatOpetya guruM gariSThadhIH sa rUpyapIThAyatanOttamasthitam || 5-10 ||

sa vAdisiM hasya giraM garIyasImakhaNDayat paNDitamaNDalAntare
tIkSNena vAkyena mitena veginA gadAM shareNeva vishAradO muhuH || 5-11 ||

asAvasUyaNdvinavaprakAratO vyacIklRpat ka~ncidathArthamuccakaiH
jagadvijetushca jaye sasaM shayastAvajjanO.ajAyata pUrNacetasaH || 5-12 ||

vikalpakOT Iratha khaNDayaNdrutaM reje.adhikaM smeramukhO bRhanmatiH
tamastatIrvA dyumaNirvishuddhayA gavA shritO viSNupadaM sadAspadam || 5-13 ||

agAdhamAtmanyativelamuddhataM tiraskRtAsheSasarasvatItatim
kAmaM mahAmAnasakumbhasambhavO laghUcakAretyapi buddhisAgaram || 5-14 ||

shva eva vAdO.astviti vAdinau khalAvadyOttaraM bhAti yadIryatAmiti
madhve bruvANe.amata tau jitau janaH sa nishcikAyAtha nishApalAyanAt || 5-15 ||

buddhyabdhinA vAdivareNa cArjitAM jayashriyaM bhUparivartinA cirAt
ahO muhUrtAdayamaprayatnavAnavAptavAnityativismitaM janaiH || 5-16 ||

vyAkhyaNkadAcinmaNimadvinirmitaM bhASyaM janaistarkavishAradairvRtaH
uvAca vAcaM parihAsahAsavAn sammOdatIrthaH suramOdadAyinIm || 5-17 ||

satsUtrabhAve pravicArite pRthagbhASyAbhisandhau ca vishuddhabuddhibhiH
nigRhya gUDhAgrahamugrametayOrmAnyO.anvayO.anyOnyamahO na dRshyate || 5-18 ||

iti bruvANe pratipAdayatyalaM bhASye.atra dOSAn prabalAn muhurmuhuH
tasmiM stu vismeradhiyO.api yatnatO na stheyasaH paryaharannimAnamI || 5-19 ||

nanvasya sUtrasya parO.artha ucyatAM yadbhASyamAtraM bhavatA nirasyate
bhavAdRshairyaH kavibhirna dUSyate katha~ncanetyUcurime vacasvinaH || 5-20 ||

akliSTashabdAnvayameSa sambhavatsUtrArthamuccairvacanaM tadAdade
mAnIkRtAmnAyayutasmRti kSaNAdeSyatkathAtANDavasUtradhArakam || 5-21 ||

bubhutsayA matsaravarjitAn janAn samatsarAn vA vijigISayA.agatAn
shrutapravINAnatitArkikAn muhurbha~NgyA.anayA bha~NgamupAninAya saH || 5-22 ||

kadAcidenaM pratigamya saumyadhIH sa madhyagehAryavaraH prasedivAn
hetOH kutashcidvimanIkRtO.apyahO guNAbdhilubdhaH sujanaH prasIdati || 5-23 ||

tejO.amRtaM nandanagAtrapAtragaM netrA~njalibhyAmapibat sadA.avyayam
vidyAsudhAM cAsya vacOmahAghaT e pUrNAmasau karNapuTena paNDitaH || 5-24 ||

lIlAvivAde guruNA jagadgurOH prasa~Ngatastatra ca tAdRshe sati
sUtrArthaviccet kurubhASyama~njasetyAkSepapUrvaM gururabhyadhAdimam || 5-25 ||

vidhAnamAtraM tadupAdade tadA payO yathAcchaM paramaH sa haM sarAT
tallInamAkSepamupaikSatAphalaM vArIva santO hi guNAM shatOSiNaH || 5-26 ||

vairAgyavaiyAtyasuvAktvapUrvakairyuktO guNaiH pAramahaM syabhUSaNaiH
jyeSThO yatiryO likucAnvayOdbhavastaM bhUribhaktiH sa kadAcidabravIt || 5-27 ||

virOdhi vedAntakRtAntasampadAM bhASyAdikaM cedidamastu kA kSatiH
asmabhyamAcakSva vicakSaNOcitaM bhAvaM tu sUtrOpaniSadvivakSitam || 5-28 ||

ityasya vAcA sharadeva bhAsitA yadA.akhilAshA shubhapUrNayA babhau
pramOdatIrthAnanacandracandrikA vyAkhyAbhidhA viSNupadaprakAshinI || 5-29 ||

jeSyaNkadAcit kila kAlapAlitAM dishaM prayAtO.acyutabuddhinA saha
samagradhIrmaNDitaviSNuma~NgalaM viSNuM jaganma~NgalamAnanAma saH || 5-30 ||

bhikSApradAtrA.atra parIkSituM muhurdatte prabhukte kadalIphalOccaye
anena niryatnamavAryavismayastamAryavaryaM vijane.avadad guruH || 5-31 ||

bhikSAvasAne dvishatAdhikaiH phalairvyUD haiH prabhuktaiH paripUrite.api te
tanUdare nAsti gariSThatA kathaM sucitta satyaM vadatAdbhavAniti || 5-32 ||

a~NguSThamAtraM jaThare pratiSThitaM jAjvalyamAnaM mama jAtavedasam
nityaM hitaM vishvadahaM ca vitta taM vishveshacetA iti sO.abravIt tadA || 5-33 ||

paryAkulAnekasarasvatItatIn nyAyOpapannAn vividhArthasamyutAn
atItya deshAn samayAmshca cArudhIH asau jagAmAbhimatena vartmanA || 5-34 ||

svahelayA pAtitapArthivavrajAM dhIshuddhidAM keralabhUSaNAyitAm
payasvinIM prekSya pathi dvijArcitAM sa bhAvinImasmaradatra caNDikAm || 5-35 ||

tataH krameNa pracalannupeyivAnavandatendIvarasundaracchavim
ambhOjanAbhaM sa bhuja~NgashAyinaM shrIvallabhaM shrImadanantasatpure || 5-36 ||

vedAntasUtrANi kRtAntavittamO vyAkhyAdasau shiSyagaNAya saM sadi
vilakSaNaM jIvagaNAd guNArNavaM brahmAcyutAkhyaM pratipAdayaNmuhuH || 5-37 ||

aprAM shunUtnOpapadAdhivAsajaH sa sa~NkarO vairaparAyaNaH punaH
asUyayOce.atra mahAnatikramaH sUtrArthavAdO.akRtabhASyakeSviti || 5-38 ||

vadOttaraM bhAti yadIha kurmahe bhASyaM kRtirnAsya hi daNDavAritA
jagadgurUNAmiti tAM gurOrgiraM janaH samastO.abhinananda sasmitAm || 5-39 ||

prAjnairmahApUruSasarvalakSaNaiH sampannadehO.ayamitIrite prabhau
pare parasyApyatipInatAdRshaH sphi~NmAtrasaM shaM sanamatra cakrire || 5-40 ||

sphigdUSaNAni pratipAdayatyalaM sampUrNasa~Nkhye.asya tu lakSmashAstrataH
taddaNDasa~NkhaNDanasaM shravaM vyadhAt tadakSamO.asau prakRtirhi sA.asatAm || 5-41 ||

snAtvA.atra tIrtheSvacireNa kanyakAtIrthe sutIrthe sukhatIrtha AplutaH
samudrasetau ca nimajya viSNave shrIrAmanAthAya namashcakAra saH || 5-42 ||

tamAvrajantaM yativeSamAsuraM daNDaM prakAshyaiSa hasannabhASata
khaNDyeta daNDO yadi caNDa na tvayA tvaM SaNDhakO.apaNDita vandhyavAgiti || 5-43 ||

lajjAnataH svArthamathArthayannasannupaikSatAsau dvijanAyakaistadA
AnandayantaM vadanendunA jagat taM dveSTi kaH prAjnamiheti vAdibhiH || 5-44 ||

acAlyamAnaH sa guruH sa cApalairasajjanAnAmabalIyasAmiha
uvAsa mAsAM shcaturO mahAmanAH siM hO guhAntOpagataH shunAmiva || 5-45 ||

yA yAH prasaktAH pariSatsu pUruSairvidyAvidagdhairvividhaiH samAgame
sa tAsu tAsu pratibhAti bhAsurO vidyAsu vidyAdhipatirjigAya tAn || 5-46 ||

shR~NgArasindhuM sa bhuja~NgashAyinaM shrIra~NgavAsaM kRtama~NgalaM satAm
amandadhIrdevamavandatAgataH kaverakanyAhimavAyusevitam || 5-47 ||

tatO nivRttaH parameva pUruSaM praNamya nAnAyataneSu sa~ncaran
prakAshayaNsvAtishayAnamAnuSAnAshAmudIcIM prayayAvasau kramAt || 5-48 ||

tatastatO vismitalOcanairnarairnirIkSyamANO.atisulakSaNAkRtiH
grAmOttamAn prApya payasvinItaTe vivesha devAyatanaM sa ki~ncana || 5-49 ||

adhItya dharmeNa SaDa~NgamAgamaM tadarthasaM varNananirNayAnvitAH
prApurdvijendrAstamapUrvapUruSaM jijnAsavaH suprathitaM jagattraye || 5-50 ||

susmitendumaravindalOcanaM svarNavarNamatibhadrabhASaNam
vItabhUSamapi vishvabhUSaNaM taM didRkSuralamApatajjanaH || 5-51 ||

vidyOrudyutidhIratArakatiraskAre pata~NgAyitO
durvAdIbhakutarkakumbhadalane siM haprabarhAyitaH 
lOlAlOkakalOkadRkkumudinIsaM hlAdane.abjAyitaH
saM sanmaNDalamaNDanAyitavapuH svAnandatIrthO babhau || 5-52 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke pa~ncamaH sargaH

SaSThaH sargaH

aitareyamatha ki~ncana sUktaM sUcayaNsadasi tatra gariSThaH
shrOtumicchati sabhA bhagavadbhyaH sUktabhAvamiti tAvaduvAca || 6-1 ||

varNasauSThavagariSThamatUrNaM tulyamAtramatimAtrasulakSma
vyUDhahRjjaladaghOSamamuSyOccAraNaM vidadhadabhyadhitArtham || 6-2 ||

lakSaNAnvitatayA vacane.asmiNdevatAgurumasAvatishete
mAnamityapi vidhAya dhiyA te tattu sUktamaparArthamavOcan || 6-3 ||

syAt tathetthamapi sambhavitArthastryarthatAM shrutiSu vitta dashArtham
bhArataM nanu shatArthamapi syAdvaiSNavaM padasahasratayaM hi || 6-4 ||

ityudIrayati vistRtacitte bhUsurA iha jigISava enam
UcurarthashatakaM harinAmnAM varNyatAmiti sahAsamukhAste || 6-5 ||

varNayAmi tadahaM sakalaM vaH sauSThavAdanuvadantu bhavantaH
taM vadantamiti te.atha vadantO bADhamityatidRDhOdyamamApuH || 6-6 ||

pratyayaprakRtisa~Ngamabha~NgIM shabdashAstravihitAM pratidRSya5
shuddhadhIH shrutishiraHshatasiddhAnabhyadhAt sapadi vishvapadArthAn || 6-7 ||

yAvadarthashatakaM na visha~NkaH santatOktikRdapUrayadeSaH
varNitAvadhRtidurbalacittAstAvadAkulahRdO hyabhavaM ste || 6-8 ||

sA~NgavedacaturA itihAse shikSitAH subahavO.apyatidhRSTAH
naitadIritamahO jagRhuste vishvasa~NkSayapayO.andhugan. A vA || 6-9 ||

devatAsvasulabhA pratibhA te mAnuSeSu capaleSu kathA kA
kSAmya saumya sakalajna namaste te bruvanta iti taM kila nemuH || 6-10 ||

vedashAstracaturairiha vidyAvittalipsubhiravAptamasheSaiH
prApa keralasumaNDalajAtairanyadAyatanamAyatacetAH || 6-11 ||

tarkatantrakushalAnapi puM sashcarkarIti bata sO.ayamamAnAn
mAnamAnamayatIha kathaM nO naiSamaNDalabhuvAM samitAnAm || 6-12 ||

mantrayanta iti te dvijavaryA anyadeshajamukhAstamapRcchan
saddadAdadasushaM sananindAkArisUktagatamarthamupetya || 6-13 ||

taM sphuTaM prakaTayaNsa pRNIyAcchabdamUlamavadat pRNadhAtum
taM jigISumatha vipramadaH prI~NdhAtumeSa nigadantamuvAca || 6-14 ||

prAdibhedamavidaNguNaya tvaM mUDha pAM suSu likhaNlipisa~Ngham
bhartsayanniti jahAsa suhAsO matsarAkuladhiyO jaDayaNsaH || 6-15 ||

tatprasa~NgabalatO.akhilavidyApAT avaM pRthuhRdaH pratibudhya
AnamaNsabahumAnamamI taM yaM namanti kila nAkinikAyAH || 6-16 ||

kanyakAdRtasurendravapuHshrIdAnavAcivarasUktahRduktau
kutracit sadasi tAvadapAlA kIrtitA.atitaruNItyayamUce || 6-17 ||

shvitriNI bhavati tatpadavAcyetyAgraheNa vadatO viduSO.atra
kashcideSyati vipashcidihainaM pRcchatetyayamagacchadathOktvA || 6-18 ||

deshamenamacirAdupayAtastAdRshAkRtirahO kRtabuddhiH
tAM stathAbhyadhita tatpadabhAvaM sUrimaulimaNinA.atra yathOce || 6-19 ||

kevalaM na sakalAH shrutividyA mAnapUrvakasamastagirO.asya
apyanAgatagatapratipattiM shraddadhuH pRthulacetasa ete || 6-20 ||

yadyadeva sapadi prakRtaM syAt tattadeSa yadavedakhila~nca
sarvadA sadasi sarvabudhAnAM sarvavidyatiriti prathitO.abhUt || 6-21 ||

aprayAtamapi deshamasheSaM vyAnashe sujanakairavabandhuH
pUrNadRk pratatayA nijakIrtyA pUrNacandra iva candrikayA.alam || 6-22 ||

sundareSu suramandiravRndeSvindirAramaNavandanakRtyam
Acaranna sucirAt suvicArO raupyapIThapatimApa mukundam || 6-23 ||

bhUsurapravarabuddhisamRddhivyaktayuktavapuSaM rucirA~NgIm
sUtradIptamaNimAlikayA.alaM bhUSitAM bhuvanabhUSaNabhUtAm || 6-24 ||

pAdasundarapadakramabhAvairbhAsitAM prakaTavarNaguNADhyAm
bhAratOttamabhRtAmanurUpAcchAdanAM samadhikasvarashObhAm || 6-25 ||

rAjasUyamukhasanmakhavRttAM vAsudevaguNaniSThitabhAvAm
sarvadharmaparishikSaNadakSAM vanditAM janatayA jananIvat || 6-26 ||

maulisa~NgrahavikarSaNadUnAM mAyinA sadasi duSTajanena
nyAyamArgamapahAya mahAntaM sveshvaratvamapi sAdhayatA.alam || 6-27 ||

sajjanaiH katipayairatidInaishcAlitaiH kalibalAcchubhamArgAt
apyupekSitavikarSaNaduHkhAM sAtishOkamapi kaishcana dRSTAm || 6-28 ||

vAsudeva dharaNIdhara nAthetyuccakairapi muhuH pravadantIm
pUrNaSaDguNamajaM gatadOSaM bibhratIM hRdi viviktamasheSAt || 6-29 ||

vAryatAM budhajanairnanu hA hA naiSa dharma iti cAbhidadhAnAm
kRSNalAlitatamAmanavadyAmapyananyasharaNAM sharaNOtkAm || 6-30 ||

vedijAmiva purA bharatAgryaH sa svayaM shrutitatiM khalu dRSTvA
puSTabuddhirakarOt karuNAbdhirduSTapakSadamanasthirasandhAm || 6-31 ||

avyayaM satatamapyupabhuktyA vittamagryamiva dUrayiyAsuH
jyAyase sagurave harigItAbhASyameSa viracayya tadAdAt || 6-32 ||

hetuvAdini visha~NkaTabuddhau tIrthamarthayati gantumanujnAm
tAM didesha puruSOttamatIrthashcintayaNsa puruSOttamarakSAm || 6-33 ||

nIrajA malayamaNDalavRttyA shlAghitO bhuvi sadAlyanuyAtaH
sAdhupAnthaparitApamapAsyannuttarAM dishamayAnmarudaM shaH || 6-34 ||

buddhishuddhikaragOnikarAD hyaM tIrthajAtamubhayaM ca dharaNyAm
Atmamajjanata eva nikAmaM paryashOdhayadamandamanISaH || 6-35 ||

vAsudevapadasantatasa~NgI tejasA.apyalamadhaHkRtasharvaH
atyavartata nitAntamathAsau gA~NgamOghamaghanAshanakIrtiH || 6-36 ||

tatra tatra sa jagattrayacitraM karma sharmadamanusmRtimAtrAt
sa~ncaraNvidadhadApa narANAM gOcaraM badarikAshramapArshvam || 6-37 ||

maNDayaNbharatakhaNDamakhaNDaM nAdirAyaNapadO.atra parO yaH
taM namaNpracuradhIrharigItAbhASyamArpayadupAyanamasmai || 6-38 ||

prItaye.asya puratO varabhASyaM vAcayaNsa janatAmapasArya
vacmi shaktita urukramagItAbhAvamityakathayat purusa~NkhyaH || 6-39 ||

etadarthamapi sUkSmamapi tvaM shakta eva na yadAttha samastam
tena leshata itIha padaM syAdityagadyata jagajjanakena || 6-40 ||

tena tatpravacane vihite.alaM shushruvuH prashayitA api shiSyAH
ucyatAmiti muhuH sapRthivyAsphAlanaM padamahO hariNOktam || 6-41 ||

shabdabhedamavadhArya tamarcAsanniSaNNavapuSaH paramasya
tasya bhAvavidadabhramanISaH prOtthitaH pravacanaM vyadhitaibhyaH || 6-42 ||

majjanaM vyadhita shItalaga~NgAvAri nityamaruNOdayakAle
yat spRshanti na narA himabhItA aM sha eSa pRSatAmadhipasya || 6-43 ||

kASThamaunamadadhAdupavAsaM shuddhamapyakRta shuddhahRdicchan
nityatuSTaharitOSavisheSaM cintyayaNprabhumanantamaThAntaH || 6-44 ||

prairayat svacaraNe ratacittaM madhvamatra dinamaNDalamenam
svAshramOpagamanAya mukundO dIptidRSTividitAgatiranyaiH || 6-45 ||

naktameva bhagavatyupayAte prOdite sati sahasramarIcau
maunavAnalikhaduttamacittaH shiSyashikSaNaparaH karuNAvAn || 6-46 ||

nedRshaM sthalamalaM shamalaghnaM nAsya tIrthasalilasya samaM vAH
nAsti viSNusadRshaM nanu daivaM nAsmaduktisadRshaM hitarUpam || 6-47 ||

yAti tAvadadhunaiva janO.ayaM vyAsarUpamajitaM pradidRkSuH
Avrajediha na vA sa hi veda svasti vO.astviti yayAvatha madhvaH || 6-48 ||

nAtha nAtha bata nO.atra vinAthAn mA tyajOrukaruNO bhagavaM stvam
nOditaM smRtamapIti hi shiSyaiH svAminO.abhimatabha~Ngabhayena || 6-49 ||

sadgurOrna virahaM sahamAnaH satyatIrthayatiranvagamat tam
yastrivAramitarAsutashAkhAsvarthamagryamashRNOt purusa~NkhyAt || 6-50 ||

durgamArgagatamapyanudhAvaNnApa sO.ayamaruNIbhavatIne
lIlayA sajavamAkramamANaM vyAshrayAntarasudUrashilAsu || 6-51 ||

AnivRttavapuSA guruNA.arAt pANinA hyabhinayena sununnaH
trastadhIratiyayau sa muhUrtAt taddinOpagatamArgamasheSam || 6-52 ||

Ashrame nijajanAniha dRSTvA taM prasAdamahimAnamamuSya
prOcya tatplavanamapyaticitraM tasya taiH saha sadA.asmaradeSaH || 6-53 ||

vAnarendra iva vAyujavO.asau bhImasena iva dAnavabhImaH
ullalAsa giripu~NgavashR~Nge sa vrajaNvRjinanAshananAmA || 6-54 ||

bahusatvagaNaM savikaM samahAviSamOkSamahAhimavantamayam
viSamOkSamahAhimavantamayaNnagamaikSata phulladRgastabhayaH || 6-55 ||

suhasitakamalAkarOpagUD haM sujanasukhArthamanantabhOgashayyam
vikasitasumanOghaT AgamuccaM marakataratnamayasthalAgryashObham || 6-56 ||

pAdOpAntanamanmahAmunigaNaM hemapradIptAmbaram
shrImadratnakalApamagryakaT akairvibhrAjitaM hATakaiH
dRSTvA taM dharaNIdharaM suvanamAlOllAsinaM sundaram
svAnandAkRtimasmaranmuraripuM svAnandatIrthastadA || 6-57 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke SaSThaH sargaH

saptamaH sargaH

atha haimavate taTAntare badarISaNDhavisheSamaNDitam
paramAshramamAshrayaM shriyaH sakalajnaH sa dadarsha vishrutam || 7-1 ||

himavarSaraviprabhAsahAH pRthusatraprathitA dvijAshrayAH
api viSNupadaspRshO.alasannubhaye yatra vicitrashAkhinaH || 7-2 ||

shravaNAmRtagIrgaNairdvijaiH shukamukhyaiH shubhapakSibhiryutam
kamaleSTatamasthirAntarairapi haM saiH paramairamecakaiH || 7-3 ||

sumanOnikareNa pUritaM svamanO.abhISTadamalpadurgamam
aparasparamatsaraprajaM nanu vaikuNThamivAcyutAlayam || 7-4 ||

tamimaM pravishantamAshramaM dvyadhikatriM shadudAralakSaNam
guNasAravidaH kutUhalAdavalOkyarSaya ityacintayaN|| 7-5 ||

kanakAtulatAlasannibhaH kamalAkSO vimalendusanmukhaH
gajarAjagatirmahAbhujaH pratiyAn kO.ayamapUrvapUruSaH || 7-6 ||

atishAntavapurnishAkaraH svayamekAntakharO divAkaraH
iti nAsya guNArNavAkRterupamAnaM bhuvaneSu labhyate || 7-7 ||

paramAshramiNAM gatashramO nanu cihnAni bibharti dhIradhIH
api mAnuSabhAvavigrahO vipulaM vismayamAtanOti naH || 7-8 ||

caturashcaturAnanaH svayaM pavanO vA vratirUpa Avrajan
shrutinAthadidRkSayA.anyathA na khalu syAnnikhilAgryalakSmavAn || 7-9 ||

avalOkitalakSaNaH sa tairiti sa~ncintya kutUhalAkulaiH
avilambagatirnyashAmayat tarumArAt surapAdapOttamam || 7-10 ||

masRNatvacamunnataM tataM bahushAkhAphaNasUnaratnakam
bhagavantamanantamantike sthitamIshasya niSevaNAya vA || 7-11 ||

aticitravicitrapatriNaM bahuvarNaM harigOnivArakam
muninandanamindirApateradhikeSTaM patatAmivAdhipam || 7-12 ||

amRtAtmamahAphalapradaM duravApaM haribhaktivarjitaiH
shritasAdhupurANabhArataM nigamaM mUrtamivOrushAkhinam || 7-13 ||
atha tasya sa vedikAntare suvishAle vimale manOhare
avalOkitavAnanantadhIrdivi devAniva tApasOttamAn || 7-14 ||

api saptatayA virAjitAn gatasa~NkhyAn guNinO guNOjjhitAn
api manyumadAdivarjitAn gatabhOgAn pavanAshanAn sadA || 7-15 ||

munimaNDalamadhyavartinaM trijaganmaNDalamaNDanAyitam
iha satyavatIsutaM hariM paripUrNapramatiH samaikSata || 7-16 ||

nijahRtkamale.atinirmale satataM sAdhu nishAmayannapi
avalOkya punaH punarnavaM tamasau vismita ityacintayat || 7-17 ||

agaNeyaguNArNavO7 .amalaH sa hi nArAyaNa eSa kevalam
vidhinA.anusRtaM parAsharAt suSuve satyavatI kilAtra yam || 7-18 ||

dhavale.asya manaHpayOnidhau sadanukrOshagirIndralOlite
prakaTIbhavati sma sundarI dayitA daityaripOstrayImayI || 7-19 ||

ita eva purANagauragau samahAbhAratapArijAtake
sati jAtavati vyajAyata pravaraM sUtragaNAmRtaM svayam || 7-20 ||

niravagrahamurvanugrahaM vidadhat pANDusutAdisajjane
avanAvavanAya saM vidAM sucirAyaiSa cacAra cArugIH || 7-21 ||

adhunA kalikAlavRttaye saviteva kSaNadAnuvRttaye
janadRgviSayatvamatyajadbhagavAnAshramamAvasannimam || 7-22 ||

tadidaM vapurasya dRshyate dalitendIvarasundaradyuti
paramAjinayOgapIT hagaM mama cetOnayanAbhinandanam || 7-23 ||

agaNeyaguNaiH supUritaM paripUrNAgaNitAtmasadguNaiH
idamastasamastadUSaNaM sacidAnandamayaM hi kevalam || 7-24 ||

kamalAkamalAsanAnilairvihagAhIndrashivendrapUrvakaiH
padapadmarajO.asya dhAritaM shirasA hanta vahAmyahaM muhuH || 7-25 ||

praNamAmi padadvayaM vibhOrdhvajavajrA~Nkushapadmacihnavat
nijamAnasarAgapID anAdaruNIbhUtamivAruNaM svayam || 7-26 ||

nanu kevalameva vaiSNavaM shritavantaH padamAtmarOciSA
tamasO.apyubhayasya nAshakA vijayante nakharA navaM ravim || 7-27 ||

sukumAratalA~NgulImatOH padayOrasya nigUDhagulphayOH
upamAnamahO na dRshyate kavivaryairitaretaraM vinA || 7-28 ||

ucitAM gurutAM dadhat kramAcchuci tejasvi suvRttamuttamam
bhajatO.atra ca bhAjayatyadO vibhuja~NghAyugalaM sarUpatAm || 7-29 ||

acalAsanayOgapaTTikA varakakSyA sakRdAptamiSTadam
paritO.api hariM sphurantyahO anishaM dhanyatameti me matiH || 7-30 ||

rucireNa varaiNacarmaNA rucirAjadyuticArurOciSA
paramOrunitambasa~NginA paramAshcaryatayA virAjate || 7-31 ||

tanunimnasunAbhishObhite valibhe vArijanAbha Adadhe
pratanAvatisundare mRdAvudare.asmiNjagadaNDamaNDalam || 7-32 ||

hRdaye kRtasajjanOdaye suvishAle munivaM shashekharaH
ubhayaM vahati trayImayaM vimalaM brahmasusUtramuttamam || 7-33 ||

asame.anadhike susAdhite nijatAte ravirAshidIdhiti
pradadau trijagajjayadhvajaM vidhiretadgalasa~NgibhUSaNam || 7-34 ||

arivArijalakSaNOllasat sukumArAruNapANipadmayOH
pRthupIvaravRttahastayOrupamAM naiva labhAmahe.anayOH || 7-35 ||

bhajatAM varatarkamudrayA dyati hastAgramabOdhamIshituH
adhijAnu samarpitaM paraM kRtabhUyObhayabha~Ngama~Ngalam || 7-36 ||

satataM galatA svataH shrutitritayenaiva nikAmama~NkitaH
suviDambitakamburIkSyate vararekhAtrayavANgurOrgalaH || 7-37 ||

sakalAstakala~NkakAlimasphuradinduprakarOruvibhramam
adharIkurute svashObhayA vadanaM devashikhAmaNeridam || 7-38 ||

aruNAshmadalAntarOllasannavamuktAvalimasya lajjayet
hasataH sitadantasantatiH paramashrIraruNOSTharOciSaH || 7-39 ||

dvijavRndakRtaM kutUhalAd anuyOgAndhusahasramuttamam
iyamekapade sarasvatI shrutibhartuH paripUrayatyahO || 7-40 ||

jalajAyatalOcanasya mAmavalOkO.ayamupetya lAlayan
kurute parirabhya pUritaM bhuvanAnandakarasmitAnvitaH || 7-41 ||

upakarNamamuSya bhAsitA tulasI mantrayatIva lAlitA
mama nAthapadaM na matsarAjjalajAdyAni hareyurityalam || 7-42 ||

vibhavAbhibhavOdbhavAdikaM bhuvanAnAM bhuvanaprabhOrbhruvOH
anayOrapi dabhravibhramAt sabhavAmbhOjabhavAtmanAM bhavet || 7-43 ||

trijagattilakAlikAntare tilakO.ayaM parabhAgamAptavAn
harinIlagirIndramastakasphuT ashONOpalapa~NktisannibhaH || 7-44 ||

navamambudharaM viDambayadvaravidyudvalayaM jagadgurOH
avalOkya kRtArthatAmagAM sajaTAmaNDalamaNDanaM vapuH || 7-45 ||

na ramA.api padA~NgulIlasannakhadhUrAjadanantasadguNAn
gaNayedgaNayantyanArataM paramAn kO.asya parO guNAn vadet || 7-46 ||

na kutUhalitA kutUhalaM tanumenAmavalOkya sadgurOH
sanavAvaraNANDadarshinO gRhabuddhyA mama niSkutUhalam || 7-47 ||

iti cintayatA mahAdhiyA padavIM bAhyagatAmatIyuSA
samanOnayanaiH purAgatastata Ape vapuSA.api vedarAT || 7-48 ||

gurubhaktibharAnatAkRtirviracayyA~njalibandhama~njasA
kSaNamAmukulIkRtekSaNaH sa guruM kevalamabhyavandata || 7-49 ||

vinayAbharaNena bhUSitaH sphuTamaSTA~NgavishiSTaceSTitaH
bhagavattamapAdapa~Nkaje bhagavAn sa praNanAma bhAgyavAn || 7-50 ||

sa nirIkSya parAsharAtmajaH praNataM preSThamasheSasadguNaiH
karayOryugalena valgunA tamudasthApayadAshupAtinA || 7-51 ||

amitapramatiM shrutIshvaraH parirebhe parigRhya taM dRtam
praNayAmRtapUrNamAnasaH smitavaktraH pariphullalOcanaH || 7-52 ||

yamajAmyudavAha UrjitO yadi jAmbUnadavAri saM vrajet
kanakadyutimadhvasa~NgavAnupamIyeta sa tena nIlabhAH || 7-53 ||

yadi rAjavibhUSaNairyutau dvijavaryAnvayajAvimau harI
nRpagOtrabhuvOH purA.atmanOH sphuTatulyAvupagUD hayOrmithaH || 7-54 ||

idamApa shukO.api lAlanaM na samagraM jagatAM pituH pituH
alabhISTa yadeSa dhanya ityatikautUhalamApi tApasaiH || 7-55 ||

amuSya shiSyA vinayena tasmai gurOrabhiprAyavidO vidagdhAH
tadAnurUpaM dadurAsanaM te caturmukhAyeva mukundadAsAH || 7-56 ||

AsyatAmityudIryOpaviSThe satyavatyAH sute satyavAci
mAnayan10 mandahAsAvalOkaistAnmunIndrAnihOpAvishatsaH || 7-57 ||

avagamya taM munigaNA variSThatO vidhivadvyadhurvidhividO.asya mAnanAm
api sa~NkathA shrutisukhAH kavIndrayO ranayOrnishamya paramAM mudaM yayuH || 7-58 ||

sajjnAnAyAnandavijnAnamUrtI prAptau pRthvImAshrame tatra tAvat
jAjvalyete viSNuvAyU sma devau vedavyAsAnandatIrthAbhidhAnau || 7-59 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke saptamaH sargaH

aSTamaH sargaH

pratibhAprabhApra11 mukhasadguNairnijairativismayaM niyaminAM manO nayan
purudhIH kadAcidatha vedanAyakaM vijane shanairupasasAda taM vane || 8-1 ||

suvisheSasheSavadasheSavarNitapratibOddhurasya nanu shiSyatOcitA
gurumAnasasya gurutApi satpateriti sOpasattiramarairamAnyata || 8-2 ||

pura eva pUritamapUrayat punarnanu kRSNa eSa paramArthasa~NkhyayA
bhagavanmanaH puramivAyataM purA nijadhAma tAM ca jagRhe tadadbhutam || 8-3 ||

itihAsa sundara purANa sUtra satpriyapa~ncarAtra nijabhAvasaM yutam
ashRNOdanantahRdanantatO.acirAt paramArthamapyagaNitAgamAvaleH || 8-4 ||

Rjupu~Ngavasya parijAnataH svayaM sakalaM tadapyalamanantajanmasu
svakRtOrvanugrahabalAdamuSya tAM vishisheSa sheSashayanaH punardhiyam || 8-5 ||

atha bAdarAyaNasahAyasampadA prayayau praNetu12 mamitAntarO yutaH
api nAdirAyaNapadOditaM harervapurantaraM lasitamAshramAntare || 8-6 ||

tamapashyadAshramavare prabhUtadhIrjvalanaM jvalantamiva dhUmavarjitam
varavalkalAkalitamau~njimekhalaM vilasajjaTAvalayamAdipUruSam || 8-7 ||

atidurjayendriyajayAdirUpiNA tapasA vasantamiva santataM vane
nijarUpabhUtanirapekSanirmalapracurAtmasaukhyaratamapyanAratam || 8-8 ||

nayanadvayena nalinaprabhAmuSA pariphullatAvilasitena vismayAt
tamavekSya dharmajamadharmadurlabhaM manaseti bhUritaramAnasO.asmarat || 8-9 ||

jagatAM caturdashatayaM caturmukhapramukhairyutaM pral.ayamAninAya yaH
samamullasaNkamalayaiva kevalaM paramaH sa eSa hi purANapUruSaH || 8-10 ||

triguNAkRtiprakRtitO mahattatastrividhAmaha~NkRtimamartyakhAnyataH
api bhUtapa~ncakamitO.aNDamaNDalaM bhagavAnasAviha jaganti cAsRjat || 8-11 ||

vidhivAyuvIndrashivakaushikeshakAnamarAmarAnuganarAsurAdikAn
sRjati prapAlayati hanti santataM svagatiM prayApayati caiSa lIlayA || 8-12 ||

agaNeya13 sadguNagaNO vidUSaNaH svavashAkhilO.apyanupacArataH svayam
smRtikIrtanapraNatibhirvimuktaye svajanasya yAtyayamanekarUpatAm || 8-13 ||

caturAnanAya caturaH purA.agamAn pradadAvasAvanimiSeshvaraH prabhuH
vinihatya hi shrutimuSaM purAtanaM vapuSOddhataM hayamukhena sadripum || 8-14 ||

amarendravairibhujadaNDamaNDalapratikarSapuSkarapataddharOddhRtiH
vidadhe varAhavapuSA.amunOrmimatsRtisindhukacchapatayA.aptarakSiNA || 8-15 ||

narasiM ha eSa vidadAra dAruNaM pratighOdaye nakharacakratejasA
svaripuM kSaNena sarasaH sphurattanuM pRthusattvamiSTajanabhItibha~njanaH || 8-16 ||

api vAmanO lalitabAlyavAnayaM pratibhAbalena kRtadaityakautukaH
upadheradhaH kRtabalIndrashAtravaH svajanAya kevalamadAt paraM padam || 8-17 ||

kathayantyamuM parashubhAsamAnagOhatamartyadevatamasaM muhurmuhuH
jagatAM hitaM harimivAparaM hariM gurushaktitApasavarAnvayOdbhavam || 8-18 ||

karuNAkaraH sa vasudevamOdadO bhagavAn purA himakarAnvaye.abhavat
jitavAn dishO dasharathOgryasampadO janakO babhUva bhuvi yasya vairihA || 8-19 ||

bhujageshvarO.api bhuvaneshvarapriyaH samajanyathAridarajanmabhuvyabhUt
tamamuSya kAntivijitendumagrajaM ramaNIyamAhuriha rAmanAmakam || 8-20 ||

janakena sO.atha virahAsahiSNunA muhurIkSitO vanamanIyata prabhuH
cakitena duSTajanatastapasvinA tata AsurIM nishicarIM jaghAna saH || 8-21 ||

munisaptatantukRtavairabandhanaM kaTukeshyariSTapadamukhyadurjanam
kSapayantamudyatasubAhumAhave tamathAbhyanandadamarAdisadgaNaH || 8-22 ||

savane vikasvaraguNasvaradvije sphurite caraNsakalagOkulapriyaH
itakAmatApasarasArdradhIgiraH pratilAlayannaramataiSa sundarIH || 8-23 ||

sahajAnvitaH sakalamitrasaM yutO madhurAM purIM janakavallabhAM gataH
pravishannimAM sa jagadekasundarO naranAryudAranayanOtsavO.abhavat || 8-24 ||

atha khaNDiteshvaradhanuH sa lIlayA kSapitOgrasenanRpaputrapauruSaH
samupAsya vipragurumabjabhUguruH svajanAnamOdayadameyatejasA || 8-25 ||

kamalAmayaM kamalapatralOcanAM bhuvamAgatAM nRpasutAM gRhItavAn
nijalIlayA vijitarAjashAtravO mudamApadApya puramabdhidurgamam || 8-26 ||

sa jagAma mAtRjanatuSTaye kila tvaritOvanaM vidadhadIpsitaM satAm
saha bhAryayA.api shubhayA mahAjayadhvajalakSmaNAgryasuhRdA vinA mudA || 8-27 ||

samatItaparvatapurOgadurgamaH kharadUSaNAdisujanadviSO bahUn
sa nihatya vishvabhayadaM suduHsahaM narakaM mahAtama upAnayat kramAt || 8-28 ||

rucirAshramAjiracitAgryatejasA priyayA priyO bhuvanamAnyayA samam
bhRshamAkulIkRtamadapramAdavatsurapArijAtahRdavApa dhAma saH || 8-29 ||

haritAmadhIshanaradevamaNDalaM dashakaM vijitya parabhISaNaM muhuH
sphuritAmiha priyatamAM nijashriyaM bhagavAnupaikSata harantamapriyam || 8-30 ||

abhivanditaH pavananandanAdibhiH sa kadAcidindrasutavardhakO gavA
nijarAjyamAtmadayitAya dattavAn harisUnave hatavipakSamuttamam || 8-31 ||

mudamApya tatra dayitOruvArtayA madhuhA marutsutamukhapravRttayA
haritigmacakralasitO.abdhimadhyagaM prayayau sa puNyajanasevitaM puram || 8-32 ||

pRthukumbhakarNagajarAjamuddhataM sasahOdaraM savibudhendrashAtravam
dharaNIbharaM pRthulacakramakSiNOnnishiteSucakrakRtavikramaH prabhuH || 8-33 ||

atha bhAryayA hutavahaM praviSTayA sahitaH sahOdarapuraH sarairapi
ayamApya dhAma ciramiSTadaH satAM nijamUlarUpaparamaikyameyivAn || 8-34 ||

mahidAsapUjyacaraNO dvijAdabhUdviditAt sa viSNuyashasO.amalAtmanaH
iha yO dadhe jagati pApashAntaye bahudhAmahetimatidIptagOsthitim || 8-35 ||

sutapOrucerayamapApakardamAnnanu mAnavItanayatAmupeyivAn
samayena bhUrinijabhaktipUritAn samajIjanat sumanasaH sa devarAT || 8-36 ||

subRhatpayOdharamithaH prasaM hatiprakaTIbhavatparamayauvanAkRtiH
asurAhitAM varavilAsinItanuH pradadAvamuSya surarAshaye sudhAm || 8-37 ||

sujanAya dattapada AtmashuddhidaH sukumArarUpyabhavadeSa shAshvataH
anasUyayA shucimanISayA dhRtaH paramAdareNa munipu~NgavODhayA || 8-38 ||

dayitaH satAmRSabha eSa bhUdharO vapurudvahaNparamahaM salakSaNam
vyaharadvalakSatamapakSashObhanaM paratattvalipsusanakAdivanditaH || 8-39 ||

udapAdi dharmatanayO hyayaM harirnaradevasOdara udAravikramaH
api kRSNa ityabhihitO mude satAM svayameva yasya sahajO vyajAyata || 8-40 ||

paramAtmane satatamekarUpiNe dasharUpiNe shatasahasrarUpiNe
avikAriNe sphuTamanantarUpiNe sukhacitsamastatanave namO namaH || 8-41 ||

iti cintayannaviralAntarO hariM praNanAma sapraNayamAdRtO.amunA
ajitau parasparasabhAjitau sa tau nikaSA niSIdati purOpaveshinau || 8-42 ||

vividhA vidhAya kila tatra sa~NkathA vadanaM munIndratanayasya sundaram
avalOkya lOkapatirAnataM mahAsukhatIrthamAha rahasi sma gAmimAm || 8-43 ||

shRNu devakAryamavadhArya dhairyavAn madudIryamANamidamAryasammatam
bhavitA.anyaduSkarataraM vidhAya yattaruNaM tavAvataraNaM mahAphalam || 8-44 ||

apidhAya sUtrahRdayaM satAM priyaM pravidhAya bhASyamadhunA nijecchayA
aparaiH shrutismRtinijArthadUSakaiH sutarAM tirObhavati saM vidAhatA || 8-45 ||

apanetumenamanayaM kRtaM khalaiH pratinetumAtmajanatAM shubhAM gatim
kuru sUtrabhASyamavilambitaM vrajeH sumatena yOjaya kave shrutismRtIH || 8-46 ||

amitAM mitAmapi giraM jagadgurOriti tAM nishamya viraletarAntaraH
vadatAM varastamavadat tadA tayOrvirahAkSamaH khalu carAcareshayOH || 8-47 ||

bhavatOritaH satatasevanAmRte mama ma~Nktumastu bhagavannanugrahaH
na labheya vallabhatamedRshaM sukhaM jagatAM traye.api jagadekama~Ngalam || 8-48 ||

kalikAlakAlitaguNe dharAtale sujanO na nUnamadhunA.asti yOgyadhIH
paratattvavarNanamayOgyatAvate nanu havyadAnamiva nindyate shune || 8-49 ||

iti taM bruvANamayamabravIdvibhurbhuvi santi saumya puruSA guNOcitAH
vimalAn maNIniva guNOjjhitAnimAn dayayA vishOdhaya vishuddhagOgaNaiH || 8-50 ||

tava kIrtirArtimatimAtramAnayedashubhAn prabhAkaravibheva kaushikAn
kamalAkarAniva shubhAn prabOdhayet paramAjnayA mama visheSatO.anisham || 8-51 ||

iti sA mahIdharamukhAdviniH sRtA jagatAM sukhAya vishadA sarasvatI
dvijarAjagOviSayatAtipUritaM pravivesha madhvapRthubuddhivAridhim || 8-52 ||

matamityavetya mahitaM mahatOrabhidhAya bADhamiti dhIramatiH
anayOrniyOgamadhirOpitavAn svashirasyananyasuvahaM praNaman || 8-53 ||

AmnAyAstraya iva tattvabOdhakAste pApaghnAstraya iva pAvakAH prajAnAm
lOkA vA sakalabhRtastrayO.atra rejuH sAnandA munisutadharmasUnumadhvAH || 8-54 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke aSTamaH sargaH

navamaH sargaH

cOdayantamatha gantumAdarAt tatra dharmajamajaM praNamya saH
saukhyatIrthakavilOkanAyakO vedanAyakapuraH sarO yayau || 9-1 ||

AshramAntaramavApya kRSNataH shrAvyameSa sakalaM ca shushruvAn
cittavRttimanuvRttimAn gurOH sAdhvavetya gamanOnmukhO.abhavat || 9-2 ||

mandahAsamRdusundarAnanaM vandanIyamabhivandya satpatim
prAjnamaulimaNirabhyanujnayA tasya tAvadagamanmahAmatiH || 9-3 ||

tasya vallabhatamA.asa vAsabhUrmAnasAt pRthulamAnasasya nO
nAtyajat kSaNamapi hyasAvidaM naiSa nAthavirahI tatO.abhavat || 9-4 ||

vIradRSTikRtasiM havibhramaH shAntadRSTikRtashAntasammadaH
tatra tatra pathi pathyavibhramaH parvatAdavatatAra sarvadhIH || 9-5 ||

vAnarendra iva tIrNavAridhirvAsudeva iva ratnarAjavAn
bhImasena iva sUnavaryahRnnirvRtiM svajanamAninAya saH || 9-6 ||

agnisharmamukhapa~ncaSairdvijairannamAhRtamalaM pRthak samam
kRtsnamAdadayamityavismayaH kRtsnamattumalameSa hi kSaye || 9-7 ||

vyAsadevahRdayAtivallabhaM vAsudevamagaNeyasadguNam
sAdhayat sakaladOSavarjitaM jnAnabhaktidamanantasaukhyadam || 9-8 ||

uktamuktamabhidheyamuttamaM vedavAkyamanuvAdayaNmuhuH
vya~njayat smRtivacObhira~njasA tasya cArthamatiyuktayuktimat || 9-9 ||

bAlasa~Nghamapi bOdhayad bhRshaM durnirUpavacanaM ca paNDitaiH
aprameyahRdayaM prasAdavat saumyakAnti ca vipakSabhISaNam || 9-10 ||

astadUSaNamavandhyabhASaNaM lakSitaM sakalalakSaNaiH samam
mAnanIyamapi nAkinAyakai rUpamanyadiva dhanyamAtmanaH || 9-11 ||

ekaviM shatikubhASyadUSakaM brahmasUtragaNabhASyamadbhutam
apyadUSyamatanOdanantadhIrbhUtabhAvibhavadAtmabhiH kvacit || 9-12 ||

gA~Ngama~Ngalatara~Ngabha~NgadaprAntasushrihariveshmakRtsamaH
yadgataikatamavarn. alekhakaH satyatIrtha iha bhASyamAlikhat || 9-13 ||

tatra devamabhivandya yAtavAn svAminO vacanagauravAd drutam
sAnugO vividhabhUratItya gOdAvarItaT amagAdaleshadhIH || 9-14 ||

prAjnavittamayamAptumAgataiH paNDitairdvinavashAkhibhiH shrutIH
prastutA abhidadhau parIkSakaiH SaT ca tatra samayAnakhaNDayat || 9-15 ||

te pRthak pRthagamuM svashAkhayA darshanena ca parIkSya nirjitAH
sarvavit tvamasi mukhyataH kave nAsti te sadRsha ityathAbruvaN|| 9-16 ||

yastrayIsakalapakSashikSakastatra saM sadi variSThasammataH
shObhanOpapadabhaTTanAmakaH pUrNasa~NkhyamanamanmuhurmudA || 9-17 ||

yastu tArkikashikhAmaNiH sudhIrvartamAnasamayAn nirAkarOt
vedabhAratapurANaniSThitO bhASyametadashRNOt sa madhvataH || 9-18 ||

nApareSu ratimAyayau kvacidbhASyamadbhutamidaM sa shushruvAn
nAravindamakarandamAptavAnacchapiccha iva vA~nchatItarat || 9-19 ||

tatra tatra susabhAsu17 bhAsurO nanditIrthasamayOktayuktibhiH
vAdinO vishakalayya tAn samAkramya vAcamucitAmudAharat || 9-20 ||

cUrNakRdvividhasha~NkhacUrNakashcUrNanAya bahudhA.apyashaknuvan
atyajadviphaladhIH pradakSiNAvartavArijamanarghyamapyahO || 9-21 ||

aprameyamatishAstramIdRshaM yastyajatyupanataM sudurlabham
tasya tulyamatireSa durjanO nAthavA.asya sadRshO.asti nIcadhIH || 9-22 ||

kO.api taM guNavisheSavicca vikrIya bhUridhanamApa pUruSaH
na hyanarghyaguNamUlyamApyate bhAgyadaivamiha yOgyatAnugam || 9-23 ||

vyaktamunnatimitO.apyayaM janastasya yanna labhate.akhilaM phalam
stOkamAnasatayA tatO vrajet tasya hanta puruSasya tulyatAm || 9-24 ||

krItavAn narapatirmahAdaraM sAdaraM punarudAraceSTitaH
arcayaNsatatamApa sampadO yA na tA vacanacittagOcarAH || 9-25 ||

shAstrakalpakatarOramuSya kaH prApnuyAt sakalamapyahO phalam
yastamuttamaguNaM viDambayedityudIrya sa janAnara~njayat || 9-26 ||

nedRshaiH kavibhireva kevalaM hanta pUjyacaraNO.abhyapUjyata
sharvashakragurupUrvadaivatairapyalaM susamayOdgamOtsave || 9-27 ||

nimnabhUriva satIH prajA vrajaNvAridarturashanairapUri saH
prAjyatApaharadarshanAmbunA tu~Ngadeshamiva durjanaM tu nO || 9-28 ||

karmabhiH sakalalOkakautukairmAnitaH pathi janaiH samAgataH
sannanAma shivanAmakIrtanaM rAjatAsanapure virAjitam || 9-29 ||

acyutapramatiracyutapriyaM taM dashapramatimAgataM tadA
vandamAnamavalOkya yAM mudaM prAptavAM stadavadhirna vidyate || 9-30 ||

prItimAryayatiruttamAM purA preSitApratimabhASyadRgyayau
apyatO.atishayinIM shucismitaM taM vilOkya sucirAddidRkSitam || 9-31 ||

pUrNadRSTijaladhergRhItavAn bhASyasa~njnamamRtaM sukhAvaham
citrameSa yatirAD ghanAghanO grAhayaM shca manujAn mumOca nO || 9-32 ||

sAnunItiratha nItimAnayaM bhASyasadguNagaNAnavarNayat
shObhanAya gurave svabhAvataH kAlataH kumatalInabuddhaye || 9-33 ||

uktibhistamasakRt suyuktibhirbOdhayaNbahuladhIH prasa~NgataH
stheyasO bhiSagivAsya hRdgataM mUladOSamaruceracintayat || 9-34 ||

dakSapakSavihRtena tADayaNbhISayaNsamadhikasvarashriyA
haM sarAT kalimalaM nirAkarOdekadRSThimiva mAnasAd gurOH || 9-35 ||

niSkala~Nkamiva candramaNDalaM puNDarIkamiva phullatAM gatam
vAri shAradamiva prasAdavaccittamacyutamatebhrushaM babhau || 9-36 ||

Anananda sa hi madhvashAstramAkarNayaNkusamayAgrahI purA
mOhapItalavaNOdakO muhuH prAk pipAsuramRtaM pibanniva || 9-37 ||

vistRtAntaraviyatpadau yatI AsyatAM susamayaprakAshanAt
tau yathA vidhuravI ahO ahOrAtramapyurutamO nRmOhakam || 9-38 ||

sajjanAn saha mahAdareNa nRRn pApinAM prakRtitO.apriyAkRti
dAruNAghagaNadAraNaM sma sa grAhayatyapi sudarshanadvayam || 9-39 ||

nanvananyasharaNAtmanAM satAM siddhivighnamukhadOSabheSajam
aicchadacchaladayOdayAdayaM rUpyapIThapuragaH kadAcana || 9-40 ||

gOpikApraNayinaH shriyaH paterAkRtiM dashamatiH shilAmayIm
shiSyakaistricaturairjalAshaye shOdhayanniha tatO vyagAhayat || 9-41 ||

sparshanAdbhagavatO.atipAvanAt sannidhAnapadatAM gatAM hareH
triM shadudyatanaraiH sudurdharAM lIlayA.anayadimAmasau maTham || 9-42 ||

mandahAsamRdusundarAnanaM nandanandanamatIndriyAkRtim
sundaraM sa iha sannyadhApayadvandyamAkRti shucipratiSThayA || 9-43 ||

mAninO.api hi vashIcakAra yO daivatapratibhayA.atmanaH khalaH
yAyajUkaguNamAtmanaH smaraNyO jarAghaTitagOtra ucyate || 9-44 ||

AtmanaH priyatamakratOramuM pApapUruSamavekSya ghAtukam
taM nirasya janamapyathAhitaM sarvabhUdharasamarthapUrvakam || 9-45 ||

vishvavismayakaraH svatejasA vandyamAnacaraNaH punarjanaiH
citradigvijayakIrtyakIrtimAn mOdayannanudinaM nijAH prajAH || 9-46 ||

vAsudevadayitO mahiSThadhIrvAsudevamatha sAdhvayAjayat
dharmasUnumiva dhArmikaM purA bhImamUrtirayameva bhUsuram || 9-47 ||

yAjyayA samucitAnuvAkyayA sapravargyavibhavairabhiSTavaiH
vishvavetturanujO.atra hOtRtAM prApya daivatatatIratOSayat || 9-48 ||

sa prayujya nishitA nishAtadhIrvaishvadevavarashastrasantatIH
rAkSasAsuranirAsakRt surAn vIravarya iva bhAgamApayat || 9-49 ||

vAyunA trirapi pUrvapAyinA sarvadaivatajitA tarasvinA
yO.aparOkSavapuSA.apyapekSitaH kO.atra varNayati taM mahAkratum || 9-50 ||

brahmavedananiviSTacetasAM karma tatra karaNAntaraM bhavet
jnApayanniti parAtmavedakaH karma dharmamapi sa hyacIkarat || 9-51 ||

yAni yAni caritAni yAni yAnIritAni ca manOharANyahO
tAni tAni ca vitAnacetasO vishvavismayakarANi bhAnti hi || 9-52 ||

sarasvatIrvRttikarIH sharIriNAmatItya bahvIH samatItagOtrakaH
pureva kRSNapriyamApadashramaM pRthuprabOdhaH punaruttamAshramam || 9-53 ||

sahabhOgamananyalabhyamasmai hanumadrUpavate dadau purA hi
anavekSya paraM svabhISTakartre pratidAtuM hariraidhayat tameva || 9-54 ||

praNamya gurumAdarAdatha niyOgatO yOgyataH
sa tasya jagatAM hitaM vidadhatO gataH sAnugaH
mahiSThahRdayO mahAmahimasindhurAnandatO
nijairabhigatO.anamadrajatapIT havAsaM harim || 9-55 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke navamaH sargaH

dashamaH sargaH
sapadi samaskuruta bhRshaM mAdhavaguNasAdhakO.atha madhvaraviH
bhRgukulatilakasthAnaM tApakaraH pApapAnthAnAm || 10-1 ||

dashamatishiSyaH kashcicchubhajanatAyai kutUhalanatAyai
vividhasuvRttaM vAkyaM kAvyamivOce sanAyakastavakam || 10-2 ||

bhuvanAdbhutamadhvaceSTitaM na vademApi surAyuSA vayam
sakalaM khalu kintu ki~ncidapyatha shushrUSujanAya varNyate || 10-3 ||

kvacidIshvaradevameSa bhUpaM khananaM pAnthajanairvidhApayantam
svamapi praticOdayantamUce kriyayA nO.akushalAn prabOdhayeti || 10-4 ||

prakAraM prakaTIkartumArabhya virarAma nO
mahIyOmatimAhAtmyAdvaivashyena khanaNkhalaH || 10-5 ||

nAnenenAnenAnenOnUnena nanu nunnAH
nAnAnA nO nUnaM nAnenAnUnanA.anunnaH || 10-6 ||

yamasheSabhavaprabhavaH smaratAmasukhAbdhirapaiti na citramidam
marutIdRshi bhAnti hi yatstavane yamasheSabhavaprabhavaH sma ratAH || 10-7 ||

sa~ncaranna~ncanIyaH kadAcidvibhurviSNupadyAstaTaM vaiSNavAgresaraH
prApadAptairnijaireSa shiSyairvRtastyaktavishvaplavaM shAtravAta~NkataH || 10-8 ||

imAn svasva pUrvAshrayAn AtmavAkyAt salIlaM dayAluH sa mUlAshrayAtmA
niSeddhRnanAdRtya cAnanyala~NghyAM tadA.atyAyayat tAM nadIM samsRtiM vA || 10-9 ||

vArayata vArayata vairisuhRdO.amUNmArayata mArayata pAragamanAt prAk
Apatata Alapata ityavadaduccaiH sa tvarakarAjapuruSAnucitavAcA || 10-10 ||

na jaDA jale patata sAhasAdahO na bhayaM hi vO bahutayA bahOrjanAt
bhavatAM patiM kSitipatiM didRkSavaH pratiyAma kena kalahaM cikIrSatha || 10-11 ||

vacasetyanena sa parANnyaruNad bhujagAn narendra iva mantrabalAt
udatArayat parijanaM mRtibhIsaritashca devasaritashca samam || 10-12 ||

nirvikAracaritO.api parItaH krUraki~Nkarasahasratayena
sa vrajannudalasajjagadIshaH siM harADiva sRgAlasamUhe || 10-13 ||

aprakampyavapuSaM surAsuraiH siM hasaM hananamenamunnatam
prAptamAtmanagarAntikaM nRpaH prekSya saudhashikhare sthitO.abravIt || 10-14 ||

ripunRpapraNidhipratisha~NkayA pathikapAT anakarmaNi dIkSitaiH
sumukha me paruSaiH puruSaiH kathaM yamabhaTairiva nAsi vihiM sitaH || 10-15 ||

aplavadevanadItaraNaM te hanta kathaM ca cikIrSasi kiM tvam
taM nigadantamiti prabhRtIha smAha mahApuruSOttamadAsaH || 10-16 ||

yO.asau devO vishvadIpaH pradIptaH kurmaH sarvaM tatparAnugraheNa
yAmastAvat tUrNamAshAmudIcImityAdyaM tadbhASayA citravAkyam || 10-17 ||

gAmbhIryaM dhRtimuruvIryamAryabhAvaM tejO.agryaM giramapi deshakAlayuktAm
rAjA.asya sphuTamupalabhya vismitO.asmai rAjyArdhaM sapadi samarpayAmbabhUva || 10-18 ||

daNDArhabuddhiviSayO nRpapUruSANAM rAjyArhabuddhiviSayO.abhavaditthameSaH
nItiM prakAshayitumeva vipatsu kAryAM gantuM prabhuH prasabhatO.api tathA vyadhAt saH || 10-19 ||

kadAciccOrANAM nikaramavalOkyAbhipatatA
mavasthApya svIyAn karagapaTapiNDArthamatikRt
caranneteSvetAnatha mitha ihAghAtayadahO
vibhuH sammOhya prAgvijaya iva saM shaptakagaNAn || 10-20 ||

anyatra ca cOrAn dhanyapravarO.asau shUrA~nchatasa~NkhyAn prAptAn svajighAM sUn
ekena tu shiSyeNAkRSTakuThArAn nistADitayUthyAn adrAvayata drAk || 10-21 ||

kvacicchilAcchaT AbhramAdamuM sasa~Nghamatyajan
avekSya dasyavaH punaH kutUhalAt tamAnamaN|| 10-22 ||

satyOcchede secchAyAtaM vyAghrAkAraM daityavyAghram
prAleyAdreH prAnte prAjnaH pANerlIlAleshenAsyat || 10-23 ||

prApa sa nArAyaNataH shuddhashilAtmapratimAH
yAsu sa padmAsahitO dOSyahitaH sannihitaH || 10-24 ||

pArAsharyaH paratattvaprasiddhyai tAtparyArthaM paramaM bhAratasya
vyaktaM vaktuM niyunakti sma sAkSAdenaM dhanyaM bhuvane manyamAnaH || 10-25 ||

tIrtheSu tIrtheSu ca saukhyatIrthaH kSetreSu ca kSetravidAM variSThaH
gOvindamAvandya sahAnugO.agAdga~NgAM punastu~Ngatara~NgamAlAm || 10-26 ||

plavairapetAmavalOkya sindhuM sarOjabandhuM ca tadAptasindhum
taTe niSaNNAnadhikaM viSaNNAn nirIkSya shiSyAnatarat sa etAm || 10-27 ||

na vAnarendrasya vila~NghitAbdherna vA narendrasya viharturasyAm
ime.asmaraM stadvapuSO.anyathA.asya shaktasya sha~Nkyeta vipat kathaM taiH || 10-28 ||

jagatpradIpAyitagOgaNADhye divAkare madhvadivAkare ca
avyaktarUpe shriyamatyajaNdrAk sahAmbujaistannayanAmbujAni || 10-29 ||

padaM pashOrvA vinatAtanUjastIrtvA nadIM tAvadadInasatvaH
anArdravAsAH sakutUhalArdrairnRdevabhUdevamukhairvavande || 10-30 ||

bhItairarAteratimAtramatra na tArakairapyatha tArakaiH saH
svatejasA vismitabhUpanunnaiH plavena shiSyAn niratArayat tAm || 10-31 ||

visha~NkaTaM svastaTinItaTaM te dIpapradIptaM janatAbhipUrNam
sa~ncOdayatpaNDitamaNDalADhyaM nAthAvalOkOtkahRdO.abhyapashyan || 10-32 ||

AmnAyamAmnAyavidAM vidagdhaM sabhAvabhedaM pravadantamatra
daivyAM sabhAyAmiva padmayOniM praikSanta sAkSAt sukhatIrthamete || 10-33 ||

prAptastatO hastinarAjadhAnIM mAsAnuvAseha sa vAsayOgyAn
maThAntare.anantaguNAntaraH sannekAntadeshe saritO.asamIpe || 10-34 ||

bhitvA bhuvaM devanadI jagAma shAkhAvisheSeNa niSevituM tam
vANI ca yatpreSyatayA kRtArthA shivAdivandyA na tadatra citram || 10-35 ||

guruprabarhasya padAravindaM vidUrataH sA praNanAma mUrtA
audAryasaundaryatanuM tanuM tAmAlakSya shiSyairativismitaM taiH || 10-36 ||

tenOpayAtena kadAcanAtha vArANashIM pApanivAraNena
avAdi vANI balinaH svashiSyAn vilOkya lIlAvasare.avaliptAn || 10-37 ||

niyuddhasiddhyai yugapaddhi vIraM manyA bhavantO.abhipatantu mAM drAk
samastashaktiM na yunakti yaH svAmatrAsmadAjnAM sa nirAkarOti || 10-38 ||

itIrayaNpa~ncadashaiSa yUnaH prAptAn prayuddhAn yugapannipAtya
utthIyatAM yasya samarthatA syAditi bruvANOshanakairjahAsa || 10-39 ||

saumeravaM gauravamAvahanti tavA~Ngama~NgA~Ngulayashca nO.a~Nge
purA vinashyAma itO dayAlO svAmiNvimu~ncetyavadaM stadA te || 10-40 ||

tenAtha muktairativismayastairavApyanAlOcya hi tatsvarUpam
yadbhrUvijRmbheNa sashambhushakraM jagat samastaM niyataM nikAmam || 10-41 ||

sadAkSyamAkSiptasamastapakSakO yatiH prabhuM kO.apyamarAvatIpadaH
jigISayA jnAnasahAyakarmaNaH prasAdhyatAM sAdhanatetyudAharat || 10-42 ||

saM sAdhitArthe bhagavatyayuktivit papraccha sa jnAnapadArthamugradhIH
jnAtaH sa te jnAnyasi cenna cenna sa prashnO ghaTeteti nirAkRtaiSa tam || 10-43 ||

vitatatamatamO.antaM sAdhayantyA nitAntaM sadasi sadasi reje vyAkhyayA vyAsashiSyaH
sakalasamayihastAmbhOjabandhAbhinandI
sharadi sharadi candrashcandrikAsampadeva || 10-44 ||

jananaM samaye samaye jagataH prathite samayesamayedamite
sanirAsamaye.asamaye sthitiyuksvavabhAsamaye.asamayeSTadhiyA || 10-45 ||

vartasvAdhyadhi sarvaM dIvyedaM sO.anishaM svatantrO viSNuH
ujjAsaya duSTAnAM saM skuru sAdhUNguNAbhipUrNO.apyaguNaH || 10-46 ||

asamOttamO matO.asau shriyaH patirvishvatOvibhinnAtmA
paramAn prakAmamarthAn prakAshayAmAsa setyAdIN|| 10-47 ||

samAnayA yAnamAsa mAyayA tatayAyamA
nayAsanA nAsayAna yAtanAlalanAtayA || 10-48 ||

prAjnO rAjnAM tridivapadavIM kauravaM kSetramAptaH
sasmArAtha svavihRtipataddhastiyuddhOtsavAnAm
satyAtmAdyairiha parivRtO bhAvimArIcadRgbhiH
vismeraiH svairnijanRpatanUhetidRSTyA.atituSTaiH || 10-49 ||

viprAtmeshaH kSaNArthaM kRtanatirashitishrIrhRSIkeshadeshe
spaSTaM dRSTO.apyadRSTaH sapadi vihitavAn vismayaM dehabhAjAm
svapne svapreritAnyasthalaganijanarOpAhRtairbhakSyabhOjyaiH
prAjyaiH prAbhOjayat svaM gurumakhilaguruM vedayaNvedabandhum || 10-50 ||

avAptavAn punariSupAtamasmaradramApatiM sa parashurAmamAdarAt
sa rAjakelyurukadalIsahasrakaM tadAdadabhyavahRtidattamuttamam || 10-51 ||

sa sha~NkarapadadvijOpahRtamApya gOvAkhyagAm
gariSThakadalIlasadRshashatIcatuSkaM caran
payaHkalashapa~ncakatrikayugAbhipUrNaM papAvadR.StagatirapyabhUnnRpanRmaNDalairudyataiH || 10-52 ||

ayameva gOviSayatO.api kutracit sadasi janatArthitO javAt
puSpamuta phalamahO vidadhe janasuptidAnupamagAnasampadA || 10-53 ||

dhanyO.amahyata nAkinAmahitahRdbANaH samO.ajasya yO
madhvO dhvastadurAgamO.agryahimagushrIH kAmamAyAmahRt
viSNuM vishvajayapradaM sa hi namaNsevyaM susaukhyaM mudA
dAkSyAcchrIdharamAmayAdivirahI yOgI suhRt sarvadA || 10-54 ||

iti bhuvanavibhUSaNasya bhUyAM syavigaNitAni kRtAntarANi hanta
shravaNamananakIrtanairabhISTaM pratidadatItyamarAH prakIrtayanti || 10-55 ||

iti vividhagOdhArAvArairvishAradavAridO
haripadaratO vidyAvidyutpradIpitadi~NmukhaH
bhavabhayamahAgharmOttaptaM sada~NghripamaNDalam
saphalasumanaH sAndrAnandaM vyadhAdavipallavam || 10-56 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke dashamaH sargaH

EkAdashaH sargaH

pracurAntarapravacanaM phaNirADupashushruvAn sasanakAdimuniH
gagane.alpadRSTavapuratra janaistvaritaM nilInarucirApa padam || 11-1 ||

aticitradhAmni nijadhAmni rataM sasahasramastakamanantamamum
munayO.abhivAdya vinayAbharaNAH varamanvayu~njata tadarthamimam || 11-2 ||

bhagavattamasya vipulapramateH samayaM manOharatamaM jagati
mahitaM bhavadbhirapi lOkapate paThatAM muhuH phalamudeSyati kim || 11-3 ||

adhikAriNAM bhavati pravRttirativIryavatI. phalamalaM viduSAm
iti tatphalaM saphalasa~NkathanO bhagavAn prapa~ncayatu bhUridayaH || 11-4 ||

iti tairudIritamudAramatirvacanaM nishamya sa jagAda giram
shRNutAdareNa mahanIyatamaM mahanIyapAdasamayasya phalam || 11-5 ||

tridivAdilabhyamapi nAsya phalaM kathitaM kRSeriva palAlakulam
svaphalaM tu muktipadamuktipadaM shukashAradAdiparamArthavidAm || 11-6 ||

paramAgamArthavarashAstramidaM bhajatAmamAnavakalAracitam
vrajatAmahO paramavaiSNavatAM rataye svalOkamajitO dishati || 11-7 ||

nanu tatra vishvavibhavaikapadaM paribhAti22 pUrNapuruSasya purI
upalabhyate yadupamAnapadaM pratibimbameva maNivapragatam || 11-8 ||

sitasaudhasantatirucA sphuritA paritO.aruNAshmagRhapa~NktiruciH
iha maccharIravalaye lasitAmanuyAti mUrtimasurAsuhRtaH23 || 11-9 ||

shabalAvalIkaghaT hitasphaTikadyutibhirharinmaNimayI valibhI
pratisadma bhAti yamunA militA sitasaurasaindhavapayObhiriva || 11-10 ||

yadi nAbhaviSyadiha vibhramatAniyamO janasya nilayAvaliSu
vikaTA viTa~NkakRtapatritatiH kRtaketyavaikSyata katha~ncana nO || 11-11 ||

vividhastulOpagatacitrapaT IsuvitAnalambimaNidAmagaNaH
sharaNAntareSvadhikapUraNataH pracakAsti vibhrama ivAvagalan || 11-12 ||

vimalAkRtiH prakRtireva mahAmaNihemamayyakhilavastumayI
iha sambhavet sakalakAntirasaH kathitO.adhikOktibhirataH kavibhiH || 11-13 ||

tadanAdikAlamitamuktirateragaNayya24 shambhumukhasa~NghatateH
nagarairmahApuramasaM hatimallasati prabhOrayamahO mahimA || 11-14 ||

bhavanaM vibhAti bhuvanaikapaterbhuvanatrayAdbhutaguNAtishayi
varamandiraprakaramadhyagataM dvijamaNDalasthashashimaNDalavat || 11-15 ||

svayamindiraiva patimAnakarI gRhakarma yatra kurute sutarAm
api ki~NkarIdashashatImahitA shriyamatra varNayati veshmani kaH || 11-16 ||

kamalApatiH kamalayA.amalayA kamanIyayA kamalalOcanayA
amRtAhirAjamRdubhOgagataH svaratO.api tatra ramate paramaH || 11-17 ||

taruNaprabhAkarasahasrarucaM kanakAmbaraM maNimayAbharaNam
hasitAnanendumaravindadRshaM tamarIndradhAriNamanusmarata || 11-18 ||

gaNayedramA.asya na guNAnakhilAM shcaturAnanashcaturavAgapi nO
na vayaM sahasravadanA api tAnaparOditAnativadema punaH || 11-19 ||

vidhayO viha~NgapatayO.agaNitA ramaNIyutAshca phaNipendramukhAH
parayOgabhUrisukhabhOgamitA avalOkya taM dadhati mOdarasam || 11-20 ||

sacaturbhujA vanajapatradRshO varaveSiNO.atra sapisha~NgapaTAH
aruNaprabhAshca taruNAbhrarucO vicaranti nAtharucayaH puruSAH || 11-21 ||

bhagavatsamIpamupayAtavatAM pramadO na kevalamalabdhatulaH
api tasya lOkamatilOkaguNaM bhajatAM sudurlabhamabhUrishubhaiH|| 11-22 ||

na bhavanti yatra mRtijanmajarAstrividhaM bhayaM kimuta duHkhagaNaH
aparaM ca ki~ncidashubhaM na bhavenna guNAdi tatprabhavamUlamapi || 11-23 ||

anubhUyate sukhamanantasakhaiH sakalairalammatipadaM satatam
api tAratamyasahitaiH svagurupravaNaiH parasparamurupraNayaiH || 11-24 ||

atisundarAH surabhayaH puruSA haricandanena navacandrarucA
calacArucAmaradharAnucarA vicaranti nityataruNA iha te || 11-25 ||

savilAsalAsyaparituSTadRshO mRdugItavAdyamuditashravaNAH
anura~njayanti navaka~njadRshO ramaNA amI svaramaNIstaruNIH || 11-26 ||

pariNAyakAnupavanAbhimukhA nanu niHsaranti hariNInayanAH
vimalAdvimAnavalayAcchanakaiH shashimaNDalAdiva rucO rucirAH || 11-27 ||

aruNAshmavarNatanavastanavaH shubhahArasannibharucO.atra parAH
harinIlanIlarucayO.apyaparAH prakaTIbhavanti vividhAbharaNAH || 11-28 ||

suciradyutIrdadhati sUkSmataraM svayamambaraM ca khalu bibhrati yAH
shukanissvanA dhruvamimA aparAH supayOdharA jaladharAvalayaH || 11-29 ||

samatItavidrumabhuvAM sudRshAM padapallavAgryanakharaktarucIH
parabhAgataH sphaTikakuTTimabhUH prakaTIkarOti na purA prakaTAH || 11-30 ||

hariNIdRshAM suvasanAni bRhatsunitambabimbarucirOrurucA
shabaladyutIni madanasya jagajjayavaijayantya iti nishcinumaH || 11-31 ||

karapallavaistaralitairlalitairasakRtkvaNatkanakaka~NkaNakaiH
navarOmarAjivalivalgumRdupratanUdarairatimanAktaralaiH || 11-32 ||

kucakumbhapUrNatarakAntisudhArasasheSabinduvisaracchavibhiH
varahArarAjibhirutAnupadaM pratilODitAbhirashanairurasi26 || 11-33 ||

api lIlayA kuvalayOllasitairaparaiH karaiH sahacarInihitaiH
vadanaiH shucismitakaTAkSarasaishcalakuNDalOllasitagaNDayugaiH || 11-34 ||

pragatAsu tAsu raNitairashanAmaNinUpurairiva purA gaditAH
anuvIkSituM tanuvilAsamimaM taruNA bhavantyatha nivRttamukhAH || 11-35 ||

anupAlitAH svadayitairdayitAH kathamapyupetya kucabhAranatAH
shanakaiH punastadavalambabalAt kila tA vishanti paramOpavanam || 11-36 ||

hasitaprasUnanikarOrubharapraNamatsuvarNamaNisarvatarUn
upagUhayannamRtasindhusakhaH pavanO na kasya sukhamedhayati || 11-37 ||

upacAranandanamidaM dyuvanaM niyamena nandayati yanna janam
parameva nandanamupendravanaM sakalaM sadA yadabhinandayati || 11-38 ||

varapAribhadrakasukalpataruvrajapArijAtaharicandanavat
sahitaM samAdipadatAnanagaiH paribhUSayanti tadahO RtavaH || 11-39 ||

smitamAdhavIkusumaramyatarau navacampakAdikusumOllasitau
madhumAdhavau madhupagIrmadhurau madhujitpriyAn pramadamAnayataH || 11-40 ||

navamallikAsrajamabhISTatamaH shucisambhavAM praNayinIshirasi
kalayaNsvayaM na kushaleti kila pratighaTTayatyurukucAvurasA || 11-41 ||

madhurasvarAstatapatatratatiprakaT Antapa~NktidhRtanetrarucaH
shikhinO.anuyAnti hi sahasradRshaM jaladartulakSma nijanRttamahe || 11-42 ||

sharadOllasatkuvalayekSaNayA vikacAravindarucirAnanayA
priyayA ca shObhanashukasvarayA28 ramate janO mukharahaM sakayA || 11-43 ||

abhinandayaNhimaRtuM susakhA sphaTikAcalacchalahimAdhikRtam
phalinIkulaM kusumaya~nchishirO hasatIva phullanavakundarucA || 11-44 ||

himashItavarSaparitApapurassaradOSamUlamiha nartuguNaH
priyameva sAdhayati nityamahO sa vimuktimAniti vimuktimatAm || 11-45 ||

amRtasraguttamaphalaprasavAnamRtAya tatra janatA.arpayati
upabhOktumapyavidhibandhavashA prakRtiM prayAti sakalO.api sadA || 11-46 ||

pramadAtirekamupayAtavatA pramadAgaNena caratOpavane
upagIyate sma madhuraM madhujiccaritaM sakAntatatinA satatam || 11-47 ||

lalanA lalantyabhivaraM pravarA lalitA lunanti kusumAni parAH
itarAH srajO viracayanti patInanura~njayanti na hi29 kAshcana nO || 11-48 ||

vanalIlayA vividhayA muditAstaruNA ghanastananatAstaruNIH
sulatAlayeSu parirabhya ratiM vadanAravindamadhupA dadhati || 11-49 ||

rasikAH sudhApsu sarasISu tatO rutanUpurAnukRtasArasakAH
viharanti sAkamavagAhya dhavairjalamaDDukOtsavahasadvadanAH || 11-50 ||

vividhA vidhAya vihRtIH salile vikaTeSu vidrumataTeSu gatAH
surabhiM suvarNamatha varNakamAdadate sakhIkaragataM mahilAH || 11-51 ||

jaghanAM shukairavayavAbharaNaiH kucaku~Nkumaishca kacamAlyavaraiH
nayanA~njanairapi mithO.abjadRshAM dhaTitairala~NkRtiralaM kriyate || 11-52 ||

tanumadhyamA nijagRhANi gatAH samamAtmanAmasusamairasamaiH
amRtaM pibantyasulabhaM bhavibhishcaSakairmahArajataratnamayaiH || 11-53 ||

mRdukamrashayyamanurAgavatAM maNima~ncama~ncitadRshO.avasare
apicOditA30 adhiruhanti shanairvinayO hi bhUSayati sarvarasam || 11-54 ||

abhikAntamunnamitakAntakucA kila badhnatI sakusumAM kabarIm
sumukhI sulakSyabhujamUlavaliH parirabhyate praNayinA.atirasAt || 11-55 ||

pRthuvRttatu~NgakaThinOrasijadvayavAritAyatanijAntarayOH
bhujayOryugena ramaNO ramaNIM parirabhya kO.atra sukhayenna sukhI || 11-56 ||

smitaphullamullasitajhi32 llilasanmaNikuNDalaM mRdukaTAkSapaTu
nibhRtO nirIkSya suciraM sutanOH praticumbati priyatamO vadanam || 11-57 ||

natamunnamayya mukhacandramasaM parirambhasambhRtamudA sudRshaH
uparamyate na taruNena ciraM madhurAdharAmRtarasaM pibatA || 11-58 ||

suratOtsavOtsukatayA tvarayaNkarapallavaM nivasanagrahaNe
kararuddhamAyatadRshaH sahasA tvarayatyatha dviguNamiSTatamaH || 11-59 ||

rabhasAvapAtitapRthUrasijaH parirabhya tatkSaNaviyAtataraH
maNitAdisauratavitAnapaT U ramayatyamUNyuvatisa~Ngha uta || 11-60 ||

atilaukikAn ramayatO ramaNAn ramayantyalaukikaguNA lalanAH
anurUparUpamatilOkasukhaM tadalaukikaM nidhuvanaM lasati || 11-61 ||

na ratiH shramAdikhacitA niyamAdvirahavyathA.api na vadhUvarayOH
pratikAminIpraNayataH kalahO na samastadOSarahite hi pade || 11-62 ||

sukhasaM surabhitvameva bahirantarapi. vidAtmakatayA vapuSAm
haridhAmni dampatigaNasya tatO nanu mAnyate.api munibhiH suratam || 11-63 ||

shRNutApyalOkaviSayaM viSayaM sakalasya muktanikarasya dRshAm
vapurindirApatiramandarasaM nanu sundaraM prakaTayatyanisham || 11-64 ||

maNirAjirAjita33 mahAmukuTaM shitikAntakuntalasahasratayam
alikArdhacandravilasattilakaM shravaNOllasanmakarakuNDalayuk || 11-65 ||

paripUrNacandraparihAsimukhaM jalajAyatAkSamaruNOSThapuTam
hasitAvalOkalalitairatulairabhinandayatpraNatamAtmajanam || 11-66 ||

navakambukaNThamahimAM shumahO mahimOpalendravarahAradharam
ramaNIyaratnagaNaviddhalasadvalayA~NgulIyakavarA~Ngadavat || 11-67 ||

ravicakrarukprakaracakrakaraM vidhubimbakambumadhurAmburuham
jvalanajvaladgadamudAradhanuH pRthuvRttahastamatitAmratalam || 11-68 ||

varapIvarAM samadhirAjadurOmaNimaNTapAgryavilasatkamalam
sajagadvisaptakatanUdarakaM shubhanAbhika~njagatakAlinutam || 11-69 ||

atikAntakA~ncipadakAnti34 milattapanIyabha~Ngarucipi~NgapaT am
varahastihastasadRshOruyugaM kramavRttacArutaraja~Nghamuta || 11-70 ||

varanUpuraM paramarukprapadaM navavidrumadyutinakhA~Ngulimat
arivArijadhvajakala~NkalasatpadapAM supAvitajagattritayam || 11-71 ||

nikhilAgamAvagamitairamitaiH sukhasaM vidAdibhiranantaguNaiH
prapadAdikAntasakalAvayavAkRtibhiH sadaikyavadadOSalavam || 11-72 ||

adhikAriNAM guNavisheSavashAt dvipadAdyanantacaraNAntatayA
atibhAsitaM ghanaguNApaghanairitaraishca tattaducitai ruciraiH|| 11-73 ||

navabhAnubhAH kanakakAntiparaM varahArahAriharinIlaharit
shabalaprabhAdivividhadyutimatsukhabOdhasaurabhasurUpaguNam || 11-74 ||

AshcaryaratneSvadhikaM jagattraye.apyAshcaryamAshcaryamahO muhurmuhuH
saundaryasAraikarasaM ramApate rUpaM sadAnandayatIha mOkSiNaH || 11-75 ||

ijyate yajnashIlaiH sa yajnaH prAjnamadhye paraH prOcyatenyaiH36
gIyate geyakIrtiH sugItairvidhyabaddhaiH sadA.anandasAndraiH || 11-76 ||

vaikuNThe te shrIvisheSA janAnAmatyAshcaryaM cittavAcAmabhUmiH
vaikuNThete shrivisheSAjanAnAmuktashlAdhye yuktametAdRshatvam || 11-77 ||

37
yaM yaM sukhI kAmayate.arthamatra sa~NkalpamAtrAt sakalO.api sa syAt
ityeva vedA api vedayanti muktiM tataH kO vibhavAtirekaH || 11-78 ||

mahAnandatIrthasya ye bhASyabhAvaM manOvAgbhirAvartayante svashaktyA
surAdyA narAntA mukundaprasAdAdimaM mOkSamete bhajante sadeti || 11-79 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke ekAdashaH sargaH

12 dvAdashaH sargaH
tatrAnantasvAntavedAntisiM he mukhyavyAkhyAnisvane jRmbhamANe
sadyO mAdyadvAdidantIndrabhIme bheje kSObhO mAyigOmAyuyUthaiH || 12-1 ||

sambhUyAmI cOlajadvIpipuryOH pArshve pApA mantrayAmAsurugrAH
sAsUyA bhUbhUSaNe vAyudeve mUDhA yadvaddhArtarASTrAntike prAk || 12-2 ||

sanmAtsaryaM baddhumUce.ashubhAnAM vAcAlOlaM kOpi gAM dhArakasya
madhye teSAM nIcanItyA samAnO vAcAlO.alaM kO.api gAndhArakasya || 12-3 ||

ekaM tatvaM vaSTi mAyAmayIyaM vAkyaiH prAcyairapyavAcyaM vidhatte
pUrvA.apUrvA hanta daurghaThyabhUSA citraM citraM darshanAcAryanItiH || 12-4 ||

martyAmartyAmartyavidviT purOgaM vishvaM dRshyaM vipracaNDAlapUrvam
bhedApetaM bhedimAnaiH samAnaiH sAdhIyaH kaH sAdhayet tAmalabdhvA || 12-5 ||

satyaM satyaM vyAvahAryaM vidhatte sarvaM mOhe sarvanirvAhiNI sA
jnAne jAte dagdhavastrapratItaM pakve tasminstaptalOhAptavArvat || 12-6 ||

jnAnishreSThashreSThavijnAnivarge nairguNyasthe sAmprataM nAthabhUtAH
AkrandaM me hanta shRNvantu sO.ayaM hA hA mAyAvAda utsAdameti || 12-7 ||

bhraSTA bhATTA na prabhAkRtprabhAbhUt trastA mAhAyAnikAdyAshca yatra
durgaM mAyAvAdasatraM didhakSurnOpekSyA nastattvavAdAgnijihvA || 12-8 ||

yaM yaM prApad bhUricittaH pradeshaM tasmAt tasmAdAgaterantarAyaH
pratyajnAyi vyaktamAryeNa sO.api prApnOt pArshvaM hA vayaM bhAgyahInAH || 12-9 ||

prashnaH pRSTaH38 khaNDyate tena nUnaM yuktAM yuktiM vakti cAsAvakhaNDyAm
vAdivrAtaM lajjayennO visheSAdAkSepteti shrUyate kiM nu kurmaH || 12-10 ||

prAcyaM shAstraM yat sapAdaM tu lakSaM vAkyenaikenAkSipaddharSatIrthaH
itthaM pAnthairvarNitaM shRNvataH prAgyuSmAn prApaddUyamAnaM manO me || 12-11 ||

vedavyAsO nveSa vedO nu mUrtO divyA mUrtiryasya sA susmitasya
taddraSTRNAM ceti vANI kRpANI nUnaM mAyApakSamUlaM chinatti || 12-12 ||

akliSTaM tatsUtrabhASyaM balIyO mAnOpetaM kA kSatirnastathA cet
AsmAkAH ke.apyevamuktvA vilajjA lajjAsindhau duHsahe.amajjayannaH || 12-13 ||

tasya vyAptaiH shiSyajAlaistu gauNaiH saM satsindhau sha~NkhacakrAdibhRdbhiH
mA gRhyeraNvishvasattvAntarANi kSemAptyai nastatra nItiM vidhatta || 12-14 ||

gauNaistarkairgauNavAkyAbhiguptaiH
gauNIM buddhiM vardhayante nRNAM tE
sindhuM bhUyO vArivarSairivAbdAH 
hamsAnAM nO vAgvighAtapravINAH || 12-15 ||

bAhulyena hyetaduktvA khalu drAgete vishvaM vyApnuvanti prakAmam
asminnasmaddarshanApAyakAle yadvallOkApAyakAle layApaH || 12-16 ||

AkarNyetthaM tasya vANImathAnyO mAnI teSAM mAninAM cittavettA
svAnAM cetO nandayaNmandacetA dhRSTAmuccairvAcamAcaSTa kaSTaH || 12-17 ||

tejaHsha~NkAmAtratO yadvilInaM dhigbhIrUNAM mAnasaM mAnahInam
ekAntena prAptatejOvilInaM stheyO yasmAdbhAti haiya~NgavInam || 12-18 ||

yeSAM vidyAM sA~NkarI sha~NkarI nO devAdInAM bAdhyatAM sAdhayantI
shaukrIvAlaM lajjayeddevapUjyaM teSAmeSAM sannidhau kO viSAdaH || 12-19 ||

yadyadvaitaM karkashairgauNatarkai ruddhaM sAdhyaM naiva bhAtyastu tAvat
SaTkarmajnairdivyamantrauSadhADhyairetairguptAn nO na jetA hi kO.api || 12-20 ||

yadyapyevaM na hyupekSyO vipakSaH kintu prAptO nAdhunA.akrandakAlaH
apyadvandvasvAtmabOdhapratItairAcAryairyaccha~Nkyate sha~NkarAdyaiH || 12-21 ||

pAramparyeNAgataM tattvashAstraM hantOtsannaM nUtanenetyudIrya
teSAM dOSA varNanIyA vidagdhaiH santO.asantO vA.api madhyasthalOke || 12-22 ||

svAbhiprAyO brahmavat syAdavAcyO mAyAshaktyA sarvanirvAhasiddhiH
itthaM nItyA shAstranItyeva bAdhyaH sarvO lOkaH svAtmanO yaH paraH syAt || 12-23 ||

grAme grAme vAryatAM pUrvaM pUrvaM sAmapUrvairupAyaiH. mAnanaiSAm
samprAptAnAM mAnabha~NgAya kAryaM granthAkarSAdyudyatairasmadIyaiH || 12-24 ||

ityAdyete kAryamAlOcya kAle cakrurvakrAshcakribhaktapratIpam
yOgyA ma~NktuM te.anyathA syuH kathaM vA duHkhOgrAmbhasyandhatAmisrasindhau || 12-25 ||

vratyAkAraM vAsudevadviSaM taM prAjnaM manyaM puNDarIkAbhidhAnam
vAdavyAjAt kSepakAmAH kumantrAccakruryatnaM rUpyapIT hAlaye.amI || 12-26 ||

yadvat siM haM grAmasiM hO.ashucIcchO haM saM kAkO yadvadevaikadRSTiH
yadvanmAyI bhUrimAyustarakSuM tadvadvidvadvaryamAhvAsta mUDhaH || 12-27 ||

apyalpO.asau nahyupekSAmbabhUve lOlAtmevAdakSapakSaH pata~NgaH
madhvenAhO dustareNa svabhAvAt tejOrAshI40 rAjitenAgnineva || 12-28 ||

mAnairmAnyairbhAsamAnO.asamAnairAkSipyainaM svaM mataM sAdhayitvA
prItyairviSNOruttamaprItitIrthO vedavyAkhyAM vedavedI cakAra || 12-29 ||

AmnAyaM ye peThurAmnAyapUrvaM prAptA viprAstatra kautUhalena
paryAsInAstAvadAcAryavaryaM prekSyaM prekSA~ncakrire.anekasa~NkhyAH || 12-30 ||

uktAM tattanmAtrAvya~njanAdau pravINam~NgebhyaH kAdikAn vya~njayantam
tisrO.avasthAstadguNairbhAvayantaM devA dRSTvA vyasmaraNdevadevam || 12-31 ||

Adau hrasvatvena vatsAnuvRttyA mAtrApAdau vartayaNdRshyamAnaH
kurvannanyAshcAgryarUpA vivRttIrgOvindashrIrAsa gOvindabhaktaH || 12-32 ||

mA~NgalyA~NgavyaktabhAvA trilOkIM ra~NgArUDhA vismayaM prApayantI
kRSNevAnyA mAnyavinyAsapAdA reje mAdhvI susvarA vedavANI || 12-33 ||

gAmbhIryAdyairyuktamaudAryakAryairnAnAnAdashlAdhyamuccAraNaM tat
shikSAshikSAlakSaNAnAM hi lakSyaM mAnyaM manye dhanyabuddheratulyam || 12-34 ||

kAlpIH kl.ptIrvya~njaya~nchAndasIshca vyaktaM shAbdaM shAstramudbhAvya bhUyaH
sa vyAcakhyAvuktanairuktamArgO jyAyAn jyOtirvedinAM vedamittham || 12-35 ||

shraute vyAkhyOccAraNe cAruNI te mAdRgdehI varNayedasya kO nu
vAgIshAnairvAgviha~NgeshajIvairbhUryAshcaryairvarNite ye praNamya || 12-36 ||

chandaHsArthaM sArthamatrAmunetthaM prOktaM shrutvA brAhmaNA brahmaNeva
sarve saumyA jiSNujijnAsayA.amI prApya prOcushcitrakAyAbhidhAnam || 12-37 ||

prAjyaprajnaH prAjyayA prajnayA.asau hantAvOcanmantravarNAbhidheyam
tatpratyarthI prArthyate vaktumetat prAjnAsmAbhiH shrOtukAmairbhavAM shca || 12-38 ||

ityuktastaireSa vistAribuddheH prAptuM sAmyaM sampravRttO durAtmA
hAsyO.atrAbhUdvAsudevaprabhArthIM yadvat pUrvaM pauNDrakO vAsudevaH || 12-39 ||

A~NAdeshAduttaraM rAdishabdaM shrutvA nAretyuktavantaM padaM tam
vyAkhyAlaulyAdaitareyAdisUkte pRthvIdevA nindanIyaM nininduH || 12-40 ||

shArdUlAkhyAM prApya sambhAvitaH prAk lOke dhUrtO mAyigOmAyureSaH
vAdidvIpidhvaM sinaM madhvasiM haM prAptO hItthaM shabdasheSO babhUva || 12-41 ||

kRSNAbhISTA shAstravispaSTasa~njnA yA svIyA shrIH pAlitA saddvijena
padmAkhyAsatsaindhavenAhRtAM tAM shushrAvAgryAnandatIrthAkhyapArthaH || 12-42 ||

tUrNaM tIrNAdabhramArgO.atha sAryaH samprAptO.asau gOgaNairbhISayitvA
saM yamyAntaryantRkAmena hAsyaM samprAptashrIrnirjitaM taM jahAsa || 12-43 ||

duSTAtmA.asau bhadramekAkinaM yaH kSeptuM hetuH saukhyadAkhyaM babhUva
haryaM shO.ayaM taM na cakSAma bhUyastOke sanne sUkaraM kesarIva || 12-44 ||

tasya trAsAt pRSThatastiSTatO.abhUt kSemApekSI yO janaH prAgjitO.api
madhye.anyeSAM gOtatIstatprayuktAH sO.adyajjiSNuH pa~ncaSairgOvisheSaiH || 12-45 ||

viSNOrbhUyaH shObhayadbhiH padAntaM pAramparyeNeryamANairavAryaiH
gOvrAtaistaM sindhupaM madhvapArthaH. dArayitvA nyagRhNAt ka~njAkhyAnam || 12-46 ||

AstAmAstAmeSa vO vishvamOSO re re mAyAvAdicOrA draveta
draSTA draSTA nigrahItA dhruvaM vaH prAptaH kAlO drAgguhAntaM praveSTum || 12-47 ||

tejOvidvaccakracandrasya lInaM vidhvastAlaM vAdinakSatralakSmIH
vishvavyAptaM yattu taddIptimUlaM yuSmatpreSThaM tannirastaM tamashca || 12-48 ||

pUrvAshAmApUrya vishvaprakAshI gOsandOhaiH saptavidyAkhyavAhaH
yuSmAbhiH kiM naikSi dedIpyate.asau devaH sAkSAtsarvavit sarvadIpaH || 12-49 ||

sarvAdhAraM brahmasa~njnaM vihAyO ramyAkAraM shAradendIvarAbham
sannirNItaM guNyalaM shabdabhedairmadhvAdityaM saM shritaM kO.api dhatte || 12-50 ||

vidhAvata vidhAvata tvaritamatrivAdAsurA
adabhradhiSaNAbhidhO naraharirhi jAjvalyate
sa yuktinakharaiH kharairmukharamUrkhaduH khA~Nkurai
rvidArayati dAruNapravacanapraNAdO.apriyAn || 12-51 ||

dhatte rUpANyanantAnyapi bhuvanapateryO hRdA.apyekapakSO
dakSaH sadbhyO.akhilebhyO.apyamRtamiha dadau kevalaM yO na mAtre
pakSishreSThO.aparaH sannamitamatipadO.asampade syAdayaM vO
mA darpaM mAyisarpA bhajata bhajata tAstA guhA drAgdvijihvAH || 12-52 ||

vedavrAtasudarshanaH parilasattarkAkhyasha~NkhadhvaniH
vibhrAjiSNu purANa samhatigadaH shlOkaughashAr~NgAnvitaH
satsUtreSvitihAsanandakacaNO madhvAkhyanArAyaNaH
prAptO vO nijighRkSayA dravata he mAyAvidevadviSaH || 12-53 ||

iti nigadati mAyAvAdividveSaveSe
shubhajananikare svArAmatO.asmAt prayAtaH
nyavasadamaradhiSNye prAgryavAT AbhidhAne
gurumatirabhinandaNdevamAnandamUrtim || 12-54 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke dvAdashaH sargaH

13 trayOdashaH sargaH
pRthudarshanamutthitaM kRtArthaM pRthivIbhRtpraNatiM gRhItavantam
nijashiSyamude.atha sahyamAptaM puruSaH kashcidupAyayau kadAcit || 13-1 ||

bhagavAniha naH svaki~NkarANAmacireNAvrajatAdanugrahArtham
iti kAryacikIrSayA.arthayat tvAM nRpa ityabhyadhitaiSa taM praNamya || 13-2 ||

atha mAghavatImapAsya kASThAM vrajatA praidhitatejasA pratIcIm
parishOdhayatA svapAdasa~NgAt pRthivIM prAjnadivAkareNa reje || 13-3 ||

ashubhAnapahAya mAyijuSTAnadhamAdrIniva gOtranimnagaughaiH
sujanaistarasA.abhigamyamAnaH paramasnehatayA kramaprasannaiH || 13-4 ||

sumanaHphalashObhinO.atra pumsO namayaNgObhiranOkahAnivOccAn
api bha~NgamupAnayan ananamrAn dRDhabhAvAdaparAnavAryavIryaH || 13-5 ||

gamanOtsavavismitairniSevyO vividhairjAnapadairjanairajasram
parisatvarakIrtirArtimuktyai puruSairdUrabhuvashca gamyamAnaH || 13-6 ||

amarairamarAnugairmunIndrairaparekSAviSayaishca45 sevyamAnaH
haripAdasarOjasa~NgasArO bhuvane pAvanapAvanO nikAmam || 13-7 ||

ayamaprativAraNaH prayANe paramAnandasutIrthasUrirAjaH
vibabhAvativelamaccharUpaH surasindhOriva santatapravAhaH || 13-8 ||

samayena gatOmahIyasAsau46 viSayaM stambhapadOpasarjanAkhyam
madanAdhipateH sudhAmadhAma praviveshAkhilalOkavandanIyam || 13-9 ||

kSaNadAmiha tAvadUSivAM saM vihitAharmukhayOgyayOgamenam
gamanOdyamalakSaNairvyajAnan47 gamanAyOdyatamAshu shiSyasa~NghAH || 13-10 ||

puratO visRtAH samAdhishuddhyai yatayastatra paTIH kaSAyaveSAH
sahasOdaharaNsvayOgyamudrAyutadaNDAdikadhAraNOdyamena || 13-11 ||

avadhArya visheSakArisha~NkhaprakaTA~NkAn sudhiyA gatArdrabhAvAn
lasitA tulasIsragasya kaNThe harinirmAlyatayOcitA nyadhAyi || 13-12 ||

yatadhIrgurucakrimUrtipUrNaM yatanishvAsavacA vishOdhya pANI
guNakuNDalamaNDitaM vimAnaM guNabaddhaM kavacAvRtaM babhAra || 13-13 ||

sakamaNDalumaNDalAvalambaM svayamevAlaghupustakAdibhAram
yuvashiSyagaNO dadhe na yatnAnna hi dAkSyasya samO.aparO guNO.asti || 13-14 ||

atisambhramataH paribhramantaM bharadAmAnavalOkinaM cirAya
anuyOgaparaM muhuH pramattaM jahasurnUtanashiSyamatra kecit || 13-15 ||

atha tatkSaNaghaTTitOrughaNTAghananAdavyapadeshataH pareNa
amitapramatiH pracOditO.asAviti niryatsu nijeSu nirjagAma || 13-16 ||

dhRtamAtapavAraNaM vareNyaM vratirAjaM tamuparyuparyudAram
udayanmihirOpariSThapUrNadvijarAjashriyamAyayAvabhUtAm || 13-17 ||

bhuvanatrayadhAriNaM mukundaM dadhadantaH sa dadhe guruH svayaM ca
api kenacidityadO na citraM nanu sa prANapatirvabhAra taM ca || 13-18 ||

yatayO gRhiNO.atha varNimukhyAH shrutigAstyaktaniSiddhakAmyabhAvAH
iha mUrtidharA iva svadharmAH shatasa~NkhyAH shatasa~Nkhyamanvagacchan || 13-19 ||

parivArajanA na mArgaduHkhaM prayayuH pUruSaratnamIkSamANAH
iti nAdbhutamasya hi prayAnti smRtimAtrAdbhavinO bhavApavargam || 13-20 ||

madaneshvaravallabhapradeshe prabhumAyAntamathAbhyapadyata drAk
jayasiM ha imaM nRsiM havaryaH shubhadhIH stambhavishiSTasiM hanAmA || 13-21 ||

avatIrya puraiva vAhanAt svAdapi mArgAdapasArya sainikAn saH
saha kaishcana bhUsurairavAptastrijagatpUjyapadAntike nanAma || 13-22 ||

pRthivIpatinA.anugamyamAnO vinayAdbhaktirasArdramAnasena
acireNa sa viSNuma~Ngalasya prayayAvAyatanOttamasya pArshvam || 13-23 ||

naradevadidRkSayA sametA ubhayagrAmajanA janAH pare ca
upayAntamanantamAnasaM taM muhuraikSanta kutUhalAbdhimagnAH || 13-24 ||

puratO madhurasvarairvadadbhiH svakRtAH karNasukhA mukundagAthAH
dhRtapa~NkajabIjacakracihnaiH kRta nRtyaishcaturairniSevyamANam || 13-25 ||

kalitA~njalinA sphuTAnuyAtaM janasambAdhasahena bhUmibhartrA
karuNAviSayaM cikIrSuNA svaM vrajatA ki~NkaratAmakaitavena || 13-26 ||

idamitthamitIkSaNairnarANAM aparicchedyamahiSThadhAmarUpam
adhikaM dharaNImala~ncikIrSuM sphuTamudyantamiva dyunAthamanyam || 13-27 ||

ashanaiH shanakairivAvrajantaM yuvasiM hapravarapragalbhayAnam
atipATalapAdapallavAbhyAmavanIM pAvanatAmalaM nayantam || 13-28 ||

nakhanirjitapadmarAgarAgaM varakUrmaprapadaM nigUDhagulpham
suravaryakarAgrasevyaja~NghaM dviradOdArakarOpamOruyugmam || 13-29 ||

shubhashuddhanitambabimbarAjannavakausheyavisheSabAhyavastram
tanukukSigalAlikeSu rekhAtritayena prakaTena shObhamAnam || 13-30 ||

mRdusUkSmaghanAruNAvikAcchaprakaT aprAvaraNena51 bhAsamAnam
atinUtanatigmabhAnubhAsAM nikareNeva suvarNasAnumantam || 13-31 ||

pRthuvakSasamunnatAM sabhittiM guruvRttAyatahRdyabAhudaNDam
paramAruNapANipallavAntaH sphuritOrdhvadhvajalA~nchanAdimantam || 13-32 ||

paripUrNashashA~Nkabimbasha~NkAviSayaM prAk sahasA.avalOkanena
akala~NkatayA paraM viviktaM vadanaM bibhratamacchavibhramAbdhim || 13-33 ||

atisundaramandahAsarAjannavakundAbharadaM shubhAruNOSTham
kamalAyatalOcanAvalOkairapi lOkAn sakalAn praharSayantam || 13-34 ||

atibhAsurakarNabhAsitashrItulasIgucchamatucchakAntigaNDam
bhuvanatrayabhUtyabhUtidAne caturabhrUvaravibhramaM sumaulim || 13-35 ||

sakalAvayavAn sphuTaM mimAnAH pratimAlakSaNadarshanAya lakSyam
caturA vidadhuryadIyagAtraM sa sulakSmetyadhunA nigadyate nO || 13-36 ||

atilOladRshAM samIkSituM svaM janasambAdhabhayena dUrabhAjAm
samadarshayadUrdhvamOrasO.asau dayayaivOrujanaughamadhyagO.api || 13-37 ||

savikAsadRshAM kRtA~njalInAM janatAnAM paramAdarAnnatAnAm
valayena vRtaH priyaM murAreH praviveshAyatanaM prabarhabOdhaH || 13-38 ||

vividhaprabhumadhyasanniSaNNO naradevena samaM sa gUDhadevaH
vibabhAvuDurADivODumadhye saha mahyAstanayena pUrNabimbaH || 13-39 ||

avadat sa kathAM rathA~NgapANerbhagavAn bhAgavate bhavApahantrIm
anurUpaguNasvarAdibhAjA52 nijashiSyapravareNa vAcyamAne || 13-40 ||

kathanaM tadudAradhairyasAraM madhuraM puSkalabhAvavat prasannam
viduSO.aviduSO.api shRNvatO.alaM vyadhitAnandarasAmbudhau nimagnAn || 13-41 ||

gamanAsanasa~NkathAdilIlAH smRtimAtreNa bhavApavargadAtrIH
kathamapyamarAH prapa~ncayeyurnanu madhvasya na mAdRshO.alpabOdhAH || 13-42 ||

sutapaHkavitAdisadguNAnAM likucAnAM kulajO.a~NgirOnvayAnAm
abhavadguhanAmakO vipashcit kavivaryO.akhilavAdivandanIyaH || 13-43 ||

dayitA.asya satI guNAnurUpA vidhivIryeNa muhurmRtaprajA.api
abhajadbhuvanaprabhU harIshau sutakAmA vasudevasUnubhaktA || 13-44 ||

parameshvarayOH prasAdayOgAt sutaratnaM tadasUta sUripatnI
pariSatpadapattaneSu nArghO vivide yasya samaH parIkSakAgryaiH || 13-45 ||

vadanendumavekSya nandanasya svakulOttAraNadakSalakSaNasya
kRtakRtyatayA kriyAH prakurvaNkavirAkhyAducitAM trivikramAkhyAm || 13-46 ||

kalabhASaNa eva sUripOtaH kavirAsIdanavadyapadyavAdI
avabhAti nanu prabhAprabhAvI bhagavAn bAlatamO.api tigmabhAnuH || 13-47 ||

sakalA~NgayutAvabhAtashAkhaH samaye prApta udArapakSisevyaH
sa sasarja sadadhvagOpakRtyai likucaH kAvyaphalaM rasAbhirAmam || 13-48 ||

pratipAditamAtmanA53 yathArthaM pRthumAyAsamayasya durghaTatvam
svagurau parihartumakSame.api shrutavAn tat svavayasyabOdhitO.alam || 13-49 ||

bhagavatyudite sagOvilAse vaTubhAvaM tyajati trivikramArye
api bhAnupuraH sarAH samastAH prayayuH kITamaNiprabhatvamAshu || 13-50 ||

atidakSamatiM sapAdalakSe samaye mAyijanasya yuktishUram
mahitaM hi mahItale mahimnA janakO nandanamabravIdupAM shu || 13-51 ||

shRNu vAcamimAM vicAritArthAM na kalau nirguNabhAvanA sukhAya
iti gauNavimuktaye guNADhyaM smara devaM suta vAsudevameva || 13-52 ||

iti tAtavacO nishamya ki~ncit taralAtmA.api vicArya shAstrasAram
parameva sa pAramArurukSurviguNOpAstimupAshRNOt parebhyaH || 13-53 ||

nijadharmaratO gRhiprabarhaH kalikAlAkulitAntarO.api hanta
nitarAM nishitAtmanA nisargAt sphuTamAlOcayadityasau kadAcit || 13-54 ||

racitaM nanu sUtramatra mAnaM viduSAM satyavatIsutena sAkSAt
aparasparasa~NgatAni bhASyANyapi sarvANi na mAnatAM vrajeyuH || 13-55 ||

yadi teSu nirAgrahAntarAH smaH sughaTaM nOpalabhAmahe hi ki~ncit
na tathApi paramparOpayAtaM na paThAmaH praNayena sA~NkarIyam || 13-56 ||

ghaTanOpaniSatsu nAlpabuddheH sughaTetyabhyupagamya cintayAmaH
na vimuktimupaiti kO.api muktvA samayOktAmiha yAmimAmupAstim || 13-57 ||

vitataH sukhasaccidadvayAtmA samupAsyO vihitO hi tattvavidbhiH
sa ca nAvayavI nirUpyate ceddyutimAtraM ca nahItyadO rahasyam || 13-58 ||

yadi cedRgupAsyate.asya rUpaM timiratvena vibhAti pArisheSyAt
phalamapyatha muktirIdRshI syAditi nO naiva dhinOtyupAstireSA || 13-59 ||

atha vedapurANabhAratAdi svayamAlOcya yathAvabOdhamatra
guNavantamupAsmahe mukundaM smRtidharmAn bhRshaM Acaranta eva || 13-60 ||

avadhArya yadetikAryamAryaH sa vivekAdupacakrame vidhAtum
paripUrNamaterjagatsu kIrtiM paripUrNAmashRNOt tadA vishuddhAm || 13-61 ||

vihinasti hi nO janO.ativAgmI samayaM kO.api paramparOpayAtam
kSipa taM tvamapArayuktishUrO na pare tatra samarthatAM vrajeyuH || 13-62 ||

tava vedanadIrvigAhya bhUyaH samayAmbhOdhiSu kurvatO vihAram
navakAvyarasapriyasya vAdidviradendraprativAraNO na jajne || 13-63 ||

upayAhi yashaH shashA~NkagauraM nijayUthasya bhayaM nirAkuru tvam
adhunA vidhinOpapAditaM tvaM prativAdiprativAraNaM nivArya || 13-64 ||

iti mAyijanena tatra tatra svajanatvena sa tAvadarthyamAnaH
anukUlavacA mahiSThamAnO manasA saM shayamApa saM shayacchit || 13-65 ||

sitamadhvavacaHsRNiprayOktRNpuruSAneSa viSAdayaNkavIbhaH
vividhOttaradhUlipAtanena pratighenAdhikamandhayA~ncakAra || 13-66 ||

kSaNadAsu vicakSaNaH sa vIkSya pracuraprajnamanOjnashAstrasAram
aparAviditaH prasAdagarbhaM vidadhe vismayamAntaraM mahAntam || 13-67 ||

viditavAn vyavahRtya sudarshanaM bahulabOdhamavekSya sa nishcayAt
api na tasya mataM sahasA.adade nanu vimRshya kRtI kurute.akhilam || 13-68 ||

taM viSNuma~NgalagataM bahulaprabOdhaM prApyAbhyavandata tadA.ayugavikramAryaH
AnandadaM sa caturAnanahAsalakSmyA tattvaM pravettumamarendra ivAbjayOnim || 13-69 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke trayOdashaH sargaH

14 caturdashaH sargaH
parivRDhaghanasa~Nghe rAjasiM hOrjashaktyA tyajati malinabhAvaM nIrasatvAnnikAmam
sphuTamudayati tejasvyujjvale madhvabhAnau
sujanajalajakAntyai vishvamAsInmanOjnam || 14-1 ||

kRtamapakRtamAryaiH kSamyatAM kSAntibhUSairiti mRdu vadatAM samprArthanAbhiH prabhUNAm
apahRtamapareSAM mantratO granthajAtam
dashahRdayaniyOgAdagrahIccha~NkarAryaH || 14-2 ||

parivRtamavanamrairgrAmaNIgrAmyapUrvaiH
avanatamurucetaH pAdapArshve nRsiM ham
sahajavijayatO.ayugvikramAryaH prasannaH
kavikulatilakO.asAvAshiSA.atOSayat tam || 14-3 ||

upacarati nitAntaM hanta paurandarIdhUrdyusadasi bhajatO yaM durlabhA dabhrabhAgyaiH
dishatu sa paramAnandAgryatIrthA~NghrireNuH
dharaNidhara sukhaM te santataM svAntareti || 14-4 ||

anatiparicitasyApyasya sO.ayaM kavIndrO
guNarasamatigUDhaM jnAtavAnityacitram
madhu madhukararAjO niSpataNpauSpamAptum
nanu paricayahInaH kAnane.api prabhuH syAt || 14-5 ||

akhilakhalakulAnAM vardhayaNdveSadOSam
vidadhadapi narANAM kautukaM madhyamAnAm
svagatisamucitAnAM bhUtidAyI shubhAnAm
bahulahRdiha ninye sharvarIH kAshcidevam || 14-6 ||

udayati vinatAyA nandane shlAdhyakAle
sa kRtasakalakRtyaH kRtyavedipravekaH
aruNayavanikAntarbrahma nArAyaNAkhyam
guruguNamabhidadhyau yOgyayOgAsanasthaH || 14-7 ||

atidhavalitadantA dantakASThaiH prashastairapi 
yugapadaneke sasnuratra vratIndrAH
gurubhirabhihiteSvAcArabhedeSu niSThAm
sphuTamavagamayantaH sauSThavAt karmaNAM ca || 14-8 ||

caramasamayasuptAH pUrvamutthAya shiSyA
gurujanaparicaryAM cakrire duSkarAM ca 
sabahumati tadAdyapyArdharAtrAt prasannAH
sugatiraparathaiSAM syAt katha~NkAramiSTA || 14-9 ||

shravaNamananahetOH prAk cirAyAstanidraH
sapadi vivashayantyA nidrayA grastacetAH
svayamapi nayati drAga~NgavastrAdi pUjye
jhaTiti vigatanidraH kO.api shiSyO.anvasheta || 14-10 ||

vihitamavihitaM prAgeva kasmAdvinidraiH
iti guruparivAdAsha~NkayA namragAtrAH
ciramanavatarantaH shrAvakA muktamArgA
guruSu jalasakAshastheSu tUSNImatiSThaN || 14-11 ||

vipulahRdayapArshve dIpadIptipradIpte
daravaraparipUrNairvArbhirarghyAdi datvA
yatiratiyatacetAshcakriNO.arcAnikAyAt
kusumasamitimagryAmAdarAdujjahAra || 14-12 ||

amRtamapi nirIkSya srAvi nirmAlyasUne
ghRtamidamiti sadyO bhrAntimantO.api shiSyAH
shradadhuradhikavAkyairvibhramAstacca pashcAt
anudinamamRtAnnaistasya sevyasya shaktyA || 14-13 ||

agamaducitamantraistUdayAnAM trayANAm
kRtibhiranumatAtmA tatra pa~ncA~NgavidbhiH
udayamahimarOcishcakravartI trishaktiH
dadhadativRhadantaH SaDguNaM svAtmatejaH || 14-14 ||

timiranikarakumbhivrAtamatyantatIvram
sthirataramakhilAnAM prANinAM ruddhamArgam
bhuvanabhavanapUrNaM bhAnumAna~njanAbham
haririva nakharaiH prAgrashmijAlairnirAsa || 14-15 ||

madhurapatagarAvAH shAntanaishAmbubASpAH
sapadi vipularAgaH svAbhisArAt prasannAH
aruNataraNiratyacchAmbarA dikpurandhrIH
smitasarasijavaktrAH svaiH karairAlili~Nge || 14-16 ||

praNatirabhasadhUlIbaddhashObhAvisheSA
dadhurupakRtimattAM sAdhujAlAntarAptAH
samayamupanataM saM vedayantO vayasyA
iva dashashataketOH ketavaH shrAvakANAm || 14-17 ||

nihitamucitamuccaM yOgapIThaM pravaktuH
pariSadi paritO.amI satvarAH satvabhAjaH
drutamavasitakRtyairdhanyasanyAsivargaiH
shravaNaparamakRtyAyOpatasthuH sametAH || 14-18 ||

babhuramalaguNAnAM shObhanAcchAdanAnAm
muraripunilayAnAM hanta vedAntikInAm
sapadi suvivRtAnAmantararthA dhiyAM vA
vividhakavalikAnAM sa~ncayAH patrikANAm || 14-19 ||

anativiralabhAvA apyananyOnyasa~NgA
RjutaratatanAnApa~NktisAmyAptashObhAH
dviradaturagadeshyA dUratO varjitAntAH
kushalalikhitarUpA rejire teSu varNAH || 14-20 ||

sapadi58 dadRshureke vAcanIyAdibhAgam
paricayapaTutAbhyAM tAvadeke cireNa
harigurunamanaM drAgyatnatO.amI vidhAya
prayayuraparasAmyaM siddhaye syAddhi yatnaH || 14-21 ||

yatavacasi jane.asminnAnate sannirasyan
sicayayavanikAM tAM sAndhyajImUtaraktAm
raviriva ravipUjyA~NghriH samAjAntarikSe
vyalasadatishayAluH saNsahasraprakAshaH || 14-22 ||

tribhuvanavaratejO vyaktavedArthashukla
tritayarasatayA ye varNitA varNavaryAH
pRthumatiratha teSAmaikyamApAdya samyak
pravacanaparishuddhyai sma praNauti pravINaH || 14-23 ||

svaramacaramakAle mandramevAtyajadbhiH
sphuTamupaniSadante vAcakairvAcyamAne
pravacanamaticitraM prANabhAjAM shrutInAm
amRtamamRtabhAvasyaiSa hetuM cakAra || 14-24 ||

ghanamiva saghanAyebhyO.arkasUnuH prasannaH
sharashatamiva pArthaH saM yugArthibhya ugraH
arativirahitaH sO.anArataM nO.adishannO
prativacanamadInaM cOdakebhyO.akhilebhyaH || 14-25 ||

atha dashashatashOciSyAprayAti pratIcyAH
pravacanamavasAyya snAtumAyAt taTAkam
pRthumatiriha tAvachreSThasaM sargalOlaiH
samagami sapadi svarnimnagAdyaiH sutIrthaiH || 14-26 ||

ghanarasanikarO.asAvantaratyantashuddhO
munigaNa iva bhUyaH snehavAn prAgdadhAnaH
pratikRtimakhilajnasyAparOkSyeNa tAvat
sphuTamalabhata rUpaM majjane sajjaneSTam || 14-27 ||

aparimitamanISasyOllasaccha~NkhabAhO
rathacaraNashilAnAM tanvatO.atrAbhiSekam
pratitanava udArAstAsvalaM sannidhAtuH
tanava iva virejuH pA~ncajanyapriyasya || 14-28 ||

abhidadhati munIndrA dvAdashAbdOpavAsa
pratimaphalamalaM yatsevanaM bhaktiyuktam
adhikamamaranadyAdyAplavAddhanyamAnyAt
apibadalavabOdhO viSNupAdOdakaM tat || 14-29 ||

taraNibhiriva gaurairUrdhvapuNDrairdviSaDbhiH
sadaraparamacakrOdIrNatejA harISTaH
muraripuvimukhAnAM duHsahO dehabhAjAm
layasamaya ivAnyO mAnyadhIrAbabhAse || 14-30 ||

samadhikadhiSaNasya prekSamANO janaughaH
prakRtimadhuramAsyavyAjapUrNendubimbam
amucadapasareti shrAvakOkteH purA.asmin
pracalati padavIM tAM prA~njalistUrNamArAt || 14-31 ||

gurucaraNasarOjadvandvanirNejanAmbhO
dadhati jananikAye sarvamurvIgataM ca
avaniranabhinandinyapyadashcakSame.asau
kathamapi kathameva syAt kSamAkhyA.anyathA.asyAH || 14-32 ||

aviditarasabhedaM shItalaM ladhvagandham
vimalamamalapANiH pANijairapraviSTam
vadanapavanabhItyA pArshvatO bibhradagryam
kamatha karakapUrNaM saM yamIhAninAya || 14-33 ||

vihasitabisabha~NgashrIprakarSaM sitimnA
jalajamamRtapUraiH pUrayAmAsa ramyam
samayaguNavisheSAlOcakairlAlanIyaH
sasurabhisumanObhiH sa sphuTaM gaurapakSaH || 14-34 ||

vimalamalayajAmbhObindubhishcarcitArcO
navalalitatulasyAH puSparAjyA.arcayat saH
sthalajajalajavallIvRkSavIrutsamasta
prasavavijayalakSmyA mUrtayevendiresham || 14-35 ||

sa dadadadhikabOdhaH SODashAtrOpacArAn
vyarahayadaguNAn dvAtrimshadAgaH purOgAn
agaNitaguNamuccaistOSayaNshAr~NgapANim
SaDapi paramabhaktyA.anUpacArAn didesha || 14-36 ||

tamaruNamaNivarNaM divyadehAkhyagehe
snapitamatipRthushraddhAnadIcittavArbhiH
nanu sa yajati nityaM hRtsarOjAsanastham
na tu sakRditi puSpairaSTabhirbhAvapuSpaiH || 14-37 ||

kRtaparamasaparyaH sAndrasaccandanAmbhaH
parimalitabhujOrOmaNDalAM sO manISI
smitaruciramukhenduH snigdhakausheyavAsAH
sasuramuninarANAM cakSuSAmutsavO.abhUt || 14-38 ||

paramatha paramAnnaM prAptamevAprayAsam
prabhuriha bubhuje.asau vedavAdapravINaH
ajitaparamabhaktaH santataM manyamAnaH
sakalajagadadhIshaH prIyatAM shauririttham || 14-39 ||

sahacaraparikl.pte sUkSmavastrAvRte.asA
vavitanuruharUpaushIravarye niSaNNaH
aramayadiha nAnAhRdyavidyAvilasaiH
kavijanaparivAraM maNDayaNmaNDapAgryam || 14-40 ||

avasaramadhigamya bhrUvijRmbhAdabhISTO
mukhasatatagalakSmIbhUta59 pANipravAlaH
smitanayanavikAsaistasya vijnAtabhAvaH
shravasi kimapi kAryaM mantrayAmAsa ma~NkSu || 14-41 ||

praNatiparamakRtyAH sanmaterye janaughA
vibabhuranatidUre sa~NgatA60 stAnatItya
ahamahamikayA.ashu prApya pArshvaM praNemuH
bahava iha gRhasthAH pUrvasevAM vidhAtum || 14-42 ||

vividhajanapadasthAH prAk shrutebhyO guNebhyaH
shataguNaguNamenaM vismitA vIkSamANAH
mukulitakarapadmA AsyatAmityavAptAH
pracuratarahRdA sambhAvayA~ncakrire.anye || 14-43 ||

alamalamanuvAdenAnuvAcyeta pashcA
nnanu gurava idAnImudyatA hi pravaktum
na mananamadhunA drAgAvrajetyAhvayattAn
shrutaparicayasaktA~nchrAvakA~nchrAvakAgryaH || 14-44 ||

adhikadhiSaNamenaM vyAkhyayA shObhamAnam
harimiva kavivaryaM satyavatyAstanUjam
satatamanimiSaM sandRshya sAnandacittAH
samayamapi gataM saM vindate na sma lOkAH || 14-45 ||

udayamita ivAstaM yaM shca bhAnurbabhAse
sphuTamakaluSarUpO darshanIyO.anurAgI
shuciharipadamApatsampadOrAshritAnAm
na hi bhavati visheSaH svaprakAshOnnatAnAm || 14-46 ||

marakatamaNivarNe bhUtadhAtrI purandhryA
lasati jaladhivAsasyardhalInaH kSaNArdham
aruNataraNibimbacchadmanA padmarAgaH
kapishakarakalApOllasyabhUt prekSaNIyaH || 14-47 ||

avanivanavanadhrugvAyukhAhammahatsu
prakRtiguNasametAvyAkRtAkAsha ekam
tatamatanumanAH sO.acintayat sat samAdhA
vasurasuranarebhyaH sadguNaM nAthamanyam || 14-48 ||

vyadadhata paridRSTajyOtiSaH sAdhu sAndhyam
niyamamavanidevA jyOtiSO.apyAvalOkAt
vihitamanusarantO dharmashAstrapravINAH
savitari savitAraM cintayantastrilOkyAH || 14-49 ||

vividuratitarAM ye devatAH SODashOktA
haraharihayapUrvAntyA kalAbhedatO.asya
suhutamatisRjantO.agnyAhitAste.agnihOtram
vyadhurucitamapUrvaM yena gAyatralOkaH || 14-50 ||

vidhurayamakala~NkaH syAdyadi syAdavashyam
nanu nijasahajAyAH sundarAsyendukalpaH
iti suralalanAbhirlAlitaH khecarIbhiH
samadhikamadhurimNA pUrNacandrastadOdait || 14-51 ||

inavirahamasahyaM prApya padmaiH sacakraiH
ciramapi paritaptaM pUrvataptaiH sutuSTam
mRdukumudacakOraiH pAdasa~Ngena rAjnaH
kamapi sakalahRdyaM kalpayennaiva daivam || 14-52 ||

dalitendranIlamaNinIlavibhramam
navakundakuDmalasitadvijAvali
smitayA nagOttamashiraH sujAtayA
vanamAlayA surabhitAshayA.anvitam || 14-53 ||

mRdugAmivimAnasampadO.aramayat susmitagOpasundarIH
paritApavihInamujjvalaM sutataM sUkSmatarAmbaraM varam || 14-54 ||

gObhistamAM syapanayaNgatidaM prajAnAmarthAntaraM sa bhagavAn prakaTIcakAra
sAnandacidguNagaNaM paripUrNasaM viccandrastu shabdaguNamityayameva bhedaH || 14-55 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke caturdashaH sargaH

15 pa~ncadashaH sargaH
bhUyObOdhastatO bhUyO vyAcakhyau bhASyamadbhutam
grAme grAmINasAmAnye vasaM statrAmarAlaye || 15-1 ||

parapakSarathArUD haM kharatarkamahAyudham
trivikramAryaM sO.apashyat prativIramivAgrataH || 15-2 ||

tadA tadAnanAmbhOjAdvRttOpanyAsabhAratI
senA senAgrahA divyA shibirAdiva niryayau || 15-3 ||

nAtyatvarA nAtirayA na skhalantI nirantarA
anAnAvayavetyeva davIyObhiH prakIrtitA || 15-4 ||

sUtrasyandanavRndADhyA durvArashrutivAraNA
sUpapattimahApattirvicitrasmRtisaptikA || 15-5 ||

vardhitOrmiharipreSThA supayOdharasusvanA
savitAnaprakAshArthA sAgarI shrIrivAparA || 15-6 ||

padmeshapadapadmashritkRtyA~NgaM padmajanmanaH
lAlitA shiraseshena ga~NgevAsheSapAvanI || 15-7 ||

nArAyaNO.anantaguNO brahmAkhyO vedaveditaH
vishvakarteti vishvajnaH shruttyA yuktyA.apyasISadhat || 15-8 ||

pradhAnamaparAdhInaM kAraNaM pariNAmi yat
payOvaditi cetsAdhyavaikalyaM syAnnidarshane || 15-9 ||

vivAdAdhyAsitA sRSTishcetanecchAnusAriNI
sRSTitvAtpaTasR.StirvetyanumA pakSasAdhikA || 15-10 ||

yaccetanAcetanayOra~NgA~NgitvAdi manvate
sRSTAvIshAnapekSAyAM tanna shObhanatAM vrajet || 15-11 ||

sarvavinnirmitaM sarvaM kadAcitkatvahetutaH
na yadevaM nO tadevaM yathAtmetIshvarAnumA || 15-12 ||

balAya sarvAnumAnAM vedAH syuryairapAlitA
kAmAdetAH pravartante kAminya iva bhartRbhiH || 15-13 ||

kAraNaM pariNAmi syAd brahma nO cetanatvataH
na yaditthaM nO taditthaM yathA kSIrapurassaram || 15-14 ||

na vishvakRt pashupatiH shrUyamANAguNatvataH
caitravatkiM punarvighnabradhnAdyA bAlasha~NkitAH || 15-15 ||

nanu saukhyAdimAnneshO duHkhAdirahitatvataH
yO naivaM syAtsa naivaM syAdyathA saM sRtimAniti || 15-16 ||

evaM cedvimatO jnAnI na bhrAntirahitatvataH
ya evaM nO sa evaM nO bhavIvetyanumIyate || 15-17 ||

sarvajnasyAjnatAM vedaH shraddheyO viruNaddhi cet
tasyaivamAnandamAnandaM vadannAshrAvyasau katham || 15-18 ||

duHkhaM parijihIrSanyaH sukhaM nA~NgIcikirSati
sa hantApatitaM duHkhamIshasya vyasmarajjaDaH || 15-19 ||

yO duHkhasamavAyO.ayaM caitre tena hyabhedavAn
samavAyaH kashcidIshe tadanekatvamanyathA || 15-20 ||

aupAdhikO.asya bhedashcetsatyO.asatyaH sviducyatAm
tat dvayaM cOktadOSaM hi mAyivanmA vadetparam || 15-21 ||

brUyuraupAdhikaM bhedaM jnAnAdInAM yadAtmanaH
nItyA.anayA tannirAsAtsyAttasyAnanta dharmatA || 15-22 ||

guNAdibhede sambandhamapekSyApyanavasthiteH
visheSamAtreNAnantyaM guNAnAM shObhate vibhOH || 15-23 ||

manyante shUnyamevAnye tattvamAgamavairiNaH
matA mAdhyamikAste.api vyaktAshchannA iti dvaye || 15-24 ||

shUnyaM brahmAhvayenAhuH svAM shca vedAntinO.abhyadhuH
atattvAvedakaM vedaM vadantashcarame khalAH || 15-25 ||

paratattvavivartatvAdaparasyAkhilasya ca
avisheSatvatashcAsya nAntarantarametayOH || 15-26 ||

akhaNDakhaNDananyAyAnakhaNDamapi khaNDayan
akhaNDayadakhaNDajnO dvayAM shcAkhaNDaladviSaH || 15-27 ||

vimataM kAraNaM na syAdasatvAnna yadIdRsham
nedRshaM tadyathA kumbhakartetyatrAnumIyate || 15-28 ||

ahO61 tApasa nO shUnyaM kAraNaM kumbhakartRvat
yatsaM vRtyutthitaM vishvaM tatkAraNamitIryate || 15-29 ||

evaM cet kAraNaM mA sma bravIH shUnyaM katha~ncana
AyuSmaM stadadhiSThAnaM vyutpitsasva gurOrgRhe || 15-30 ||

vivAdasya padaM na syAdadhiSThAnamasattvataH
vaidharmeNaiSa dRSTAntaH shuktyAdivaditIryate || 15-31 ||

atattvAvedakaM mAnamiti svavyAhataM yataH
tadvAdi tena vedasya sO.abhipraityapramANatAm || 15-32 ||

yaM tattvAvedakaM veda vedAntaM vedadUSakaH
tattvasyAvarNanIyatvAtsa tattvAvedakaH katham || 15-33 ||

lakSaNAbhiH pravartante vAkyAni tisRbhiryadi
viSayatvaM lakSaNAnAM tasyaivAniSTamAgatam || 15-34 ||

ki~ncAkhaNDe.atra vAkyAni ki~ncidvidadhate na hi
tAnyabhyadhurabhAvaM cejjADyAdestanna shObhate || 15-35 ||

abhAvabhAvasyAbhAvAdbhAvarUpasya tasya tu
bhAvAbhAvavisheSANAM abhAvAd avisheSiNaH || 15-36 ||

yO vedaveditArthAnAM nityaM santyAgasaM shravI
vedabAhyO vipashcidbhireSa nishcIyatAM tataH || 15-37 ||

jyAyasO dUSaNenaiva dhUrtaM manyO.api dUSitaH
pakSayOravisheSatvAdetayOH sadvipakSayOH || 15-38 ||

asatvAdityasau heturasiddhO brahmavAdinaH
meti bhANyavisheSatvAttattvayOrbrahmashUnyayOH || 15-39 ||

sO.a~NgIkarOti cetsattvaM brahmaNaH syAdvisheSitA
na cetprAptaM pArisheSyAdasattvaM na nirasyatu || 15-40 ||

vigItaM na vicArya syAnnabhAvyaM na phalapradam
shUnyaM brahmAdyamadvaitaM vidhidhIgOcarO na yat || 15-41 ||

khapuSpavadakhaNDatvAdvyatiriktaM nidarshanam
pramANAdivadityevamUhanIyaM yathepsitam || 15-42 ||

AmnAyAnAmamAnatve dharmAderapramANatA
dharmAdyabhAve nO mAnaM pratyakSaikapramANinaH || 15-43 ||

na pauruSeyaM vacanaM prAmANyena vinishcitam
pauruSeyatvatO yadvadvAkyamunmattabhASitam || 15-44 ||

vimataH puruSO.ajnaH syAtsyAccAsau vipralambhakaH
puM stvAccaitravadityastAH sArvajne kevalAnumAH || 15-45 ||

duHkhAkarOti yaddaivaM duHshAstreSUgra AgrahaH
duHkhAkarOti ghOraH syAllOkO.atastadvatAM dhruvaH || 15-46 ||

AsmAke.apekSite pakSe mOkSaM dadyAdadhOkSajaH
yatra svAnandinaH santaH sevante viSayAn bahUN|| 15-47 ||

svavyAhatyAdinOpekSyA muktiryA nirvisheSatA
kadetyAdyanuyOge.asyA visheSaH syAnnatUttare || 15-48 ||

api buddhyAdirahitaH puruSArthI na sarvathA
nikhilAnubhavAbhAvAt puttalIkApurOgavat || 15-49 ||

jnAnaprayatnavA~nchAvAnIshO na hyashubhaM vrajet
svasAmarthyena tenaivaM taM ca kuryAt sa tAdRsham || 15-50 ||

duHkhavyAptaM sukhaM baddhe dRSTvA muktenirasyatA
svarUpaM ca nirasyeta shUnyavAdI tadA bhavet || 15-51 ||

nanuvipratipannaH syAdUrmimAn dehavattvataH
caitrO yathetyupAdhiH syAdatra62 cAshuddhadehitA || 15-52 ||

anaikAntikatA hetOrdehavatvAdadhIshituH
sO.adehashcedanicchAdiH bhavet shashaviSANavat || 15-53 ||

jnAtrAdirUpamasya syAdvailakSaNyAya cettataH
tadeva dehashabdOktaM na hyasau prAkRtAkRtiH || 15-54 ||

evaM svarUpadehatvaM muktasyApyurarIkRtam
nAniSTabhOgastena syAt prAkRtakSetrasambhavaH

vimatO nAvayavavAnvinAshitvaprasa~NgataH
paTavaccedavayavA nirasyante.atra kIdRshAH || 15-56 ||

siddhasAdhanatA hetOste bhinnAshcedacinmayAH
AtmanO bhedarahitA eSTavyA eva vAdibhiH || 15-57 ||

paramANvAdidesheSu vyAptyai vyAmAdikeSvapi
yathAtmanaH pradeshAH syusteSAM nO.avayavAstathA || 15-58 ||

muktO rUpAdivitsatvAjjaD Anyatve satIshavat
dRSTAntO.asAdhyavikalastasya sarvajnatAgrahAt || 15-59 ||

IshvarO na sukhI tena rUpAdyanubhavannapi
duHkhaprasa~NgAditi mA vAdi tad vyAptidUSaNAt || 15-60 ||

dRSTAntO yasya neSTO.ayaM tasya syAdvyatirekavAn
shilAvadityataH shuddhaciddehendriyabhOgyasau || 15-61 ||

svAnandaviSaye mOkSe vedOkte yuktisAdhite
dveSO.ayaM vAdinAM kasmAttadviruddhe.athavAgrahaH || 15-62 ||

tataH svataH pramANena devO vedena veditaH
viSNurmOkSAdidAteti vishvaM bhavati shObhanam || 15-63 ||

ityAdIn darshayantyarthAn vyAkhyOpanyAsa samyutAn
trivikramAryeNa tadA vishvAbhijnasya shushruve || 15-64 ||

athA prAyu~Nkta vividhAn bOdhacApaguNeritAn
vipakSayuktAn vIryeNa tIkSNAn tarkasharAn asau || 15-65 ||

cicchedAtucchadhiSaNastAM stadA tarkasAyakaiH
prayuktamAtrAn prahasan llIlayA.atishayAlubhiH || 15-66 ||

adhAryANi itara janaiH anivartyAni pUruSaiH
vijigISuH dvijashreSThO vedAstrANi prayuktavAn || 15-67 ||

vAkyairatibalIyObhiH pratyastrairiva vaidikaiH
arthAntaraM prakaTayaM stAnyasau sanyavartayat || 15-68 ||

saptASTAni dinAnyevaM vAdaM kRtvA sahAmunA
niruttaraM ca nishcOdyaM cakre cakrAyudhapriyaH || 15-69 ||

praNamyAcaSTa shiSTO.asau kSamyatAM nAtha cApalam
padapadmarajOdAsyaM dhruvaM me dIyatAmiti || 15-70 ||

vyAkhyAM bhASyasya bhUyOdhIH shravaNaM sUrinandanaH
santaH prItimasantO.anyAM samamArebhire tataH || 15-71 ||

gurvAjnAgauravATTIkAM kurvaNbhASyasya duSkarAm
SaDardhavikramAryO.asau mahAcAryamavOcata || 15-72 ||

kavIndrairna samApyante sa~NgRhyApi yatO.anisham
nyAyaratnAni bhASyAbdherasya gAmbhIryamadbhutam || 15-73 ||

dashOpaniSadO devIrdevA iva samIpsitAH
yuktAH prasAdayantyarthA eSu bhASyAlayeSvalam || 15-74 ||

gItAtAtparyabhASyAbhyAmAbhyAM vishvaM prakAshyate
gOgaNairapratIkArairarkendubhyAmivAdhikam || 15-75 ||

itihAsa purANAbdheH bhavat cittAdri lODitAt
jAtAM bhAratatAtparyasudhAM kaH sanna sevate || 15-76 ||

purANasthAnapAnthAnAmabhASAtrayavedinAm
bhavatA susakhA cakre shrIbhAgavatanirNayaH || 15-77 ||

kastantrasAraM samprApya na syAtparyAptavA~nchitaH
amarairAshritacchAyaM kalpadrumamivOttamam || 15-78 ||

lOkAnAmavalOkAya mArgasyAsya vyadhAdbhavAn
karuNAkaranetrAbhe vAdasanmAnalakSaNe || 15-79 ||

ekAkI kila yashcakre padaM mauliSu vidviSAm
tattvanirNayapArthO.ayaM kena nAma na pUjyate || 15-80 ||

vAdAdayaH prakaraNasphuli~NgAstanavO.apyalam
vipakSakakSaM kSiNvanti mArutena tvayeritAH || 15-81 ||

anantO.arthaH prakaTitastvayA.aNau bhASyasa~Ngrahe
ahO AtmaparijnaptyaiH kRSNenevAnanAntare || 15-82 ||

bhagavaM shcitrakavitAM laukikIM darshayaNkila
gOpyaM bhAratasa~NkSepamakRthA vishvavismayam || 15-83 ||

nAnAsubhASitastOtragAthAdikRtisatkRtIH
tvayi ratnAkare ratnashreNIrvA gaNayanti ke || 15-84 ||

eSu dabhramatIn dabhrAn hasatyuccaiH satAM sabhA
cintAmaNIM shcintayantI mitAnapi amitArthadAn || 15-85 ||

aparO.apISyate.asmAbhirgrantheSveteSu satsvapi
satsvapIndrAdiSu purA tArakAririvAmaraiH || 15-86 ||

granthebhya ebhyO.agAdhebhyO yuktayO naH duruddharAH
manOmAndyAttatO granthaM vyaktatarkatatiM kuru || 15-87 ||

ityarthitO vyadhAnmadhvaH sO.anuvyAkhyAM satAM sudhAm
durvAdigarvAdripaviM mAyidhvAntaravidyutim || 15-88 ||

yugapadracayannenAM kadAcitsa nirantaram
caturashcaturaH shiSyAM llIlayA.alekhayat khalu || 15-89 ||

yuktAyA yuktimAlAyAH prOktAyAstatra cAtmanA
vyaktaM cakre vivaraNaM kavIndraireSa duSkaram || 15-90 ||

madhvendOrnityasambandhAnnistamastApacetasOH
vaikuNThaM yAtayOH pitrOrgRhe.asyAvarajO.avasat || 15-91 ||

vidhibhrUvibhramabhrashyaddhanagOdhAnyasampadA
nirvedinA vedavidA tenApe vedavAdirAT || 15-92 ||

pArivrAjyaM prArthayantaM pAdAnamramimaM muhuH
samayApekSayOrvIkSO gamayAmAsa dhAma tam || 15-93 ||

na jaghAsa na suSvApa na jahAsa sa dhIradhIH
samayArthI smara~njyeSThaM rAmaM rAmAnujO yathA || 15-94 ||

rAjye katha~ncinnikSipya rAjAnaM virahArditam
avatArabhuvaM prAyAdbhagavA~ncharadatyaye || 15-95 ||

vishuddhadvikulaM shrautaM shuciM kRtapitRkriyam
viraktaM viSayAn bhuktvA vyadhAnmadhvO.anujaM yatim || 15-96 ||

rahasyatirahasyaM tad brahma brahmasamO dadau
amuSmai pa~ncatapasO na viduryattapasvinaH || 15-97 ||

premAmRtaprasannAsyasmitA~NgApA~NgapUrvakam
shrIviSNutIrthanAmAsmaiH prItitIrthaH pradattavAn || 15-98 ||

shravaNenAnuvAdena mananenAvRthAkarOt
kAlaM vedAntashAstrasya vedAntagurusOdaraH || 15-99 ||

sa dAntibhaktimAdhuryaparicaryAdimeduraiH
mahAviTapinaM cakre gurOH svasthaM kRpA~Nkuram || 15-100 ||

anantamatikAruNyakalpadrumavatO janaiH
avarNyO mahimA tasya laulyAtsaM varNyate manAk || 15-101 ||

caturO.asau pravacane manusaM siddhimAnmanaH
sa~NkhyA mAM pUraNI mAgAnmadhvadAsamiti vyadhAt || 15-102 ||

dishaM prayAtaM shashinashcarantaM bhuvyashOdhayat
tIrthakaM viSNutIrthaM ca viSNutIrthashca tIrthakam || 15-103 ||

akAmAnAmanekeSAM siddhibhUmiM tapasvinAm
tirOhitAtmA prApAsau harishcandramahIdharam || 15-104 ||

dvandvaduHkhAnale vIrO mAtsaryeNa vimatsaraH
tatyAja matvA tasyAsAvashanAdIndhanAyitam || 15-105 ||

bhaktairanugiraM nItaM prArthitO yatishekharaH
pa~ncagavyaM papau ki~ncitpa~ncame pa~ncame dine || 15-106 ||

sa tyajansAhasI tacca tapastepe.atitApasam
bilvaparNaiH kSitau pannaistRptimAnsalilairapi || 15-107 ||

yatheSTamadhyAsta shilAM yamI suniyamI sa tAm
nAdhyAsate yAmekAhaM daivabhagnAstapasvinaH || 15-108 ||

pavanAM shAnujO jitvA pavanaM recakAdibhiH
viSayebhyO hRSIkAshvn manOyantrA samAharat || 15-109 ||

smaranmurArerAkAraM dadhyAvadhyAtmakOvidaH
samAdhimAdhishamanaM yOgalabhyaM sa labdhavAn || 15-110 ||

maukunde sundare rUpe svAnandAdiguNArNave
svAshcaryaratne magnAtmA nAnyatki~ncidviveda saH || 15-111 ||

kAmatrAsavihInasya tasya sujnAnacakSuSaH
vinA kaivalyasAmrAjyaM nArghO yOgamaNerabhUt || 15-112 ||

madhvAnuje madhvanAthO yaM prasAdaM vyadhAttadA
sa cittAviSayatvAdvA gOpyatvAdvA na varNyate || 15-113 ||

ahO mahAbOdhasevAmahimA.asminyuge yataH
dhanyO.asau siddhimApemAM sO.amarairityalAlyata || 15-114 ||

tIvravratO.atIndriyavidvidyAbdhistarkapaNDitaH
aniruddhapadAdhAraH preSThaH shiSyastamAyayau || 15-115 ||

tena samprArthitaM prAptaM rUpyapIT hamimaM punaH
kRtsnajnaM kRpayA sveSu samprAptaM menire prajAH || 15-116 ||

kavIndratilakO vidvacchekharastApAsAgraNIH
madhvakelIshukO.asyAbhUcchiSyO vyAsapadAshrayaH || 15-117 ||

asau dAsyaM dhruvaM yAntaM mahAntaM mahatAmapi
vyadhAdanugrahaM kurvaNsAmarthyaiH kautukaM nRNAm || 15-118 ||

ArurOha durArOhaM sa paraiH prItikRddhareH
mahAntaM mahimAnaM ca mahIdhraM ca guhapriyam || 15-119 ||

AkRSTO.asya guNairvyAptairyO gOdAyA upAyayau
sa padmanAbhatIrthAkhyaH shiSyO.anyO.abhUtsucetasaH || 15-120 ||

shruttyA mattyA sadA bhaktyA viraktyA nityasevayA
tasmai prasannaH prAjyekSaH sadyO vidyAM dadau shubhAm || 15-121 ||

vedAntAbdhiM na yO jAtu jahau vidvattimi~NgalaH
yuktipravAhasaM rambhAtparashAstranadIcaraH || 15-122 ||

vyAkhyApraNAdamAtreNa vIraM manyAnsvamaNDale
mAyAvi grAmasimhAn yO vAdisimhO nirAkarOt || 15-123 ||

mattadurvAdimAta~NgatarkamastakadAraNe
pa~ncAsyO yO.abhavadvyaktaM caturAsyO.api kevalam || 15-124 ||

saM nyAyaratnAval.irapyudapAdi yataH shubhA
TIkA parAnuvyAkhyAyAH anarghA bOdhasAgarAt || 15-125 ||

vedapravacanAcAryashiSyO.asAviti pUjitaH
sabhyaH sabhAyAM yO vedaM vyAcakhyau vedasAravit || 15-126 ||

anayOH prathame shiSyAshcarame cAbhavanniha
anantabOdhasyAneke yatIndrA bahudeshajAH || 15-127 ||

vashIkRtahRSIkAshca jananAdyupamardinaH
narasiM hapadAdhArA abhyastOpendranAmakAH || 15-128 ||

adIrdhAnyAbhidhAnA ye shrImadrAmapadAshrayAH
apratyakSaguNOdriktA bhaktivairAgyasAgarAH || 15-129 ||

pAdaiH punantaH pRthivIM darshayantO hareH padam
dhUtadussamayadhvAntA AdityA iva gAM gatAH || 15-130 ||

mOkSashAstrAmRtAmbOdhisevayA nitya nirvRtAH
cakricArutarArcAsu cakriNashcaraNArcakAH || 15-131 ||

madhvaprashiSyA bahavaH shiSyA yeSAM muhustathA
ala~ncakruralaM pRthvIM sarve sadguNabhUSaNAH || 15-132 ||

sadA sakalasacchAstravyAkhyAsaukhyAmRtAbdhigAH
sarve durvAdi durvAda kANDa khaNDana maNDanAH || 15-133 ||

bhUribhaktibharAH kecidapyalpashrutisampadaH
apyalpabOdhA apare bahushrutamahAguNAH || 15-134 ||

bahavO gRhiNO.apyasmAtsamagrAnugrahaM yayuH
dIptA yatrAgnaya iva trayO likucashekharAH || 15-135 ||

mAdhvaM niyOgaM ye prAyO nAtyajanviduSAM varAH
shiSyakSetreSu sadvidyAbIjAvApaikadIkSitAH || 15-136 ||

grAmaNyO brAhmaNAgraNyaH prApuH pUrNekSashiSyatAm
yeSAM sadguptimAtreNa bhavetkila paraM padam || 15-137 ||

shushrUSApakSapAtAdyaiH kebhyashcitkevalaM dadau
rAmapriyO rAma iva svAM gatiM yOgidurlabhAm || 15-138 ||

shiSyaprashiSyAtishayA IdRshA yaddayOdayAt
kO necchetsulabhaM bhaktyA tatpAdasurapAdapam || 15-139 ||

itthaM sadbhiH sadbhirarcyO dharAyAm
cakre vAsaM sheSashayye shayAne
grAme vAtaiH pAvite kANvatIrthaiH
bhaktaprItyA sanmaThe.anUnabOdhaH || 15-140 ||

AnandatIrthabhagavadvadanendubimbam
vidyAsudhAvitatakAnti sukAntikAntam
yaiH praikSyatAtra bhavatApashamAyabhaktaiH
taddAsadAsyamapi kiM na dadAti puM saH || 15-141 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke pa~ncadashaH sargaH

16 SODashaH sargaH
sAdhubhyO madhumathanA~NghribhuktibhAgbhyaH
shrautebhyO vitatamatermahAnubhAvam
vedAntaM svayamiva bandhamOkSamUlam
vyAcaSTa sphuTamatha kO.api kOvidO.atra || 16-1 ||

gOmatyAstaTanikaTe.acchakIrticandram
vishvajnaM kSitipatirantyavarNajanmA
vidveSTA shrutiguNasAdhakaM shrutInAm
vAcAlO vacanamuvAca vAgmivaryam || 16-2 ||

unmattapralapitavanna taddhi mAnam
yadvAkyaM vyabhicarati kvacitphale.atra
dRSTAntO bhavati tadapramANatAyAm
sarveSAM shrutivacasAM ca sarvatheti || 16-3 ||

vedOktaM phalamalamApyate.adhikArAdityuktO.atanumanasA.abhyadhatta dhUrtaH
yOgyatve sati na hi dRshyate.adhikArI
nAtaH syAt sa kharaviSANavat sadeti || 16-4 ||

AkSepaM tamasahamAna uccamAnaH
sadyO.asau nijakarapallavadvayena
AdAya vyatanuta bIjamOSadhInAm
sUktenA~NkuradalapuSpabIjasRSTim || 16-5 ||

vyAkhyAtA nishi sa kadAcana pradIpe
saM shAnte punarapi vAcayAmbabhUva
shiSyAnsvAnpurukaruNAmbudhirnijA~Nghrera~NguSThasphuTanakharAntarOciSaiva || 16-6 ||

tIrthArthaM pRthutaravaprapAtivArAm
dhArANAM raya sahana kSamAM mahekSaH
AnItAM dashashatapumbhiratyashaktyA
prekSyOce vipulashilAM kvacitsa muktAm || 16-7 ||

lOkAnAmupakRtaye kutaH shileyam
ninye nO iti janatA jagAda tatra
netArO yativaraM mAnavA nahImAm
bhImashcediha yatate nayennaveti || 16-8 ||

ninye tAM girimiva vAnarIkRtAtmA
lIlAvatkarakamalena sO.amalena
tatrApi nyadhita tayA.asya sUcyate.alam
tattu~NgAM nanu nikaSA.adhunA.api karma || 16-9 ||

sa~NghAtairadhikathanairala~NkRtAdhvA
shiSyANAM yatamanasAmutetareSAm
yatrAmAvasati tithAvinena candrastatrAsau sakalamatiH sasAra sindhum || 16-10 ||

ArdrA~NgAH sapadi nimajjanAtsarasyAm
kaNvasya dvijaRSabhasya vallabhAyAm
tatrAyankharakiraNOparAgahetOrgrAmINA
api sakalAH sabAlavRddhAH || 16-11 ||

sarvajnaM saparijanaM samIkSamANAH
phullAkSAH smitavadanAH shubhAH nananduH
daurmukhyaM dadhata utApare ninindurnAshcarya dvayamapi tatsvabhAvatantram || 16-12 ||

mAmainaM bhuvanaguruM vinindatettham
nirbhartsyAbhyapatadivOttara~NgahastaH
sa~NkSObhI ghanaghanaghOSaghOraveSaH
saM rambhI khaladamanAya sindhurAjaH || 16-13 ||

saM mOdAttaralatarO drutAbhigAmI
gambhIra svana nutimAn suphenahAsaH
vIcya~NgaiH adhikataraiH iha adhivelam
madhvAya praNatimiva vyadhAt samudraH || 16-14 ||

gOlIlAsvatishayinAvagAdhabhAvAt
nOlla~Nghyau vividhaguNaprakAsharatnau
madhvAbdhI paramamateH priyaM janAnAm
lAvaNyaM na tu jaladherayaM visheSaH || 16-15 ||

ambhOdheH tvarita tarOrmi pANimRSTe
svacche.asau vikaTataTAsane niSaNNaH
vyAcakhyAvaticiramaitareyashAkhAsUktAni prabhuratisundaraprakAram || 16-16 ||

gAmbhIryAtsvanamadharIkarOti sindhOH
shrAvyatvaM vahati tathApyahO svanO.asya
pUrNenduprabhavadanaH ka eSa dhanyO
matvetthaM janajaladhistamAshu paryait || 16-17 ||

vedAnAM samucitabhAvavAdadakSam
ye vedadviSamimamUcire maherSyAH
dhig dhiktAniti janatA jagAda gADham
svAshcaryAtkila kalitA~njalirnamantI || 16-18 ||

sanmAnaM vipulahRde vidhAya bhaktyA
bibhrANAshcaraNarajO.asya devasevyam
tatsnnAnAdadhikashucau nadAdhirAje
sasnnuste dvijanikarAH prashastakAle || 16-19 ||

kallOlaiH karinikarairivAnivAryaiH
ullOlairjananikarAnnipAtayadbhiH
AkrAntAH prabalataraishca lOThyamAnA
hAsyatvamprayayurudanvatIha naike || 16-20 ||

majjantaM pRthulaharInigUD hamUrtim
sampUrNapramatimasajjanO jahAsa
yO lOkatrayavijayI guruH prasiddhaH
sO.ayaM hA patati laghUrmilIlayeti || 16-21 ||

nIcAnAmavacavacAM syajIgaNannO
dabhrANAM kSubhitakarANyadabhrasa~NkhyaH
krOSTUnAM shvakalakalapradaM virAvam
pa~ncAsyO na hi gaNayedudAravIryaH || 16-22 ||

janmasthityavasitidAyinaM kaTAkSam
lOkAnAmaghaTayadambudhau bRhaddhIH
AkrAntO.adhikaguruNA sa tena tAvan
mu~ncansa~ncalanamabhUttaT AkadeshyaH || 16-23 ||

ityAdyairapi caritairananyasAdhyaiH
na stheSThAM bahumatimApa durjanO.asmin
vidveSaM vyadhita punarnirastabhAgye
tasmindurmanasi tadeva shObhanaM syAt || 16-24 ||

samprAptaM saha sahajena gaNDavATam
svOjassamprakaT ana Adishadvisha~Nkam
shushrUSAmayamucitO vidhAtumISallOkAnAmiti vacasA parIkSakANAm || 16-25 ||

shrIkanteshvarasadane.anayatkilaikO
yastriM shannaravaranItaketuyaSTim
AhatyAgurugadayaiva nArikelAdyO
lebhe taralatarAtphalAni kAmam || 16-26 ||

etAdRgbalavibhavaH sa tasya kaNTham
tajjyeSThO.apyabhita ubhau samaM gRhItvA
niSpeSTuM paramamavApatuH prayatnam
sa~NgharSAtkramaparivardhamAnataikSNyam || 16-27 ||

AsvinnAvalasatarau gurOrniyOgAcchatrAgnyAnilamahitau ca tAvubhAbhyAm
muktvA.ayaH kaThinataratvacaM shirOdhim
paryAyasphuTavacanAM nipetatuH kau || 16-28 ||

Ashvastau shucihRdimAvanUnamAnAvuddhartuM samagadada~NgulIM dharAsthAm
sa~NgRhya prasabharasAdatiprayatnau64
sAmarthyaM yayaturimau na kampane.asyAH || 16-29 ||

niryatnaM vaTumadhiruhya mandahAsI
sa prAyAdiha paritO nRsiM hageham
aishvaryairiti laghimAdikairupetO
madhvO.abhUttribhuvanacitraratnarAjaH || 16-30 ||

pa~ncAshannarapanarOpanItamAtrAm
yO vArkSIM gRhamadhirOhiNIM ninAya
sa vyAkhyAsvaradamanAya pUrvavATO
nirdeshAdvyadhita gurOrgalaprapeSam || 16-31 ||

svinne.asminnapi yatamAna AgrahOgre
prAcyAttatpravacananisvanO.atireje
uddhartuM vipulahRda~NguliM ca nAlam
sO.abhUdityajani kutUhalaM janAnAm || 16-32 ||

paryaikSi prabhuritaraiH shivAgnipUrvaiH
nOpaikSi prabalataraistathA prayatnaiH
nAvaikSi kvacidapi shaktyapUrtirasmin
utpraikSi svayamapi bhIma ityavashyam || 16-33 ||

lekhinyA muhurapinahya kRSyamANam 
nApyekaM tanuruhamasya tUdapATi
nAsAgre mRduni kRtaishca muSTighAtaiH
nAsyendOratibalibhiH prasannatA.asi || 16-34 ||

pa~ncAsyaH shvabhiriva vai vihIna sAraiH ambhOdhir nadasaritAM jalairivAlpaiH
khadyOtairiva taraNirviDambayaNnRn
pratyarthisvasamanarairvyavAharatsaH || 16-35 ||

pArantIsurasadanaM vishAlasaM vit
samprAptaH khalu sucirAnnivedyahInam
grAmyAgryakSitipatibhirdinArdhamAtrAt
tadbhUtIrvyadhita sabhUtabalyanalpAH || 16-36 ||

bhImatve saha sahajaiH pratiSThitaH prAk
pa~ncAtmA muraripura~ncitO yadatra
pA~ncAlyA balisalilaM samaM dadatyA
sO.asmArSIttamimamatha prapUjyapUjyaH || 16-37 ||

AyAsyankila saridantarAkhyadesham
grISme nirjalamiha shushruvAM staTAkam
tatkAle paramabhivarSayaNghanaugham
tatpUrtyai vyadhita kutUhalaM narANAm || 16-38 ||

durmantraiH khalapaTalaiH pracOdyamAnO
grAmeshO vR.salapatiH prahartumenam
samprAptastata uta yAntamIkSamANaH
prOdyantaM ravimiva vismitO nanAma || 16-39 ||

kSetrAgryaM tribhuvanavaidyanAthanAtham
prasthAya pracuratarAntaraH prabhAvI
shrIkRSNAmRtaparamArNavAbhidhAnAm
cakre sadvacanatatiM svabhaktabhUtyai || 16-40 ||

sagrAmaM paramapi yAta uccabhUtim
vidvAmsah kva kuharakUpadardurAbhAH
ityUce madamatimAninO.akhilajnam
manyasya kSapayitumeva tajjanasya || 16-41 ||

sarvajnO.apyayamadhikaM na yajnabha~NgIm
samvitte yatiriti baddhanishcayO.asau
AbhAntaM pariSadi matsarAdapRcchat
karmArtha shruti gahanArtha khaNDabhAvam || 16-42 ||

chandObhyashcyutarasasa~NgrahapravINAn
SaSThe.ahni prativihitAnprajAdhipena
nArAshaM syacaramacArumantrabhedAnUce.asau tamabhidadhadvisaM shayAM shaH || 16-43 ||

pANDityaM paramamavekSya tasya tAdRk
sa~NgharSakSubhitamanA67 vipakSasa~NghaH
nArthaH syAdayamiti varNayannatha tvam
taM brUhItyurumatineritO.adravad drAk || 16-44 ||

sO.apRcchattamatha mahAhvayOpasargAm
yatrOktA manucaraNOpasRjyarUpAH
tasyArthaM vacanacayasya taM bruvANaH
sthairyArthaM sapadi sa lekhayAmbabhUva || 16-45 ||

sampUrNaM shashinamivOditaM kRshaH shvA
cukSObhAshubhanikarO nirIkSya madhvam
pratyarthI svayamiti dUratO.abhidhAvan68
kiM tena kSatamamRtAkarasya tasya || 16-46 ||

niHsvAnAM katipayabhuktiyuktabhaktam
bhaktAnAM vyadhita caturguNaM dayAluH
bhu~Nkte sma tridashanarOpabhOjyamannam
samprItyai sa dhanavatAM bRhatprabOdhaH || 16-47 ||

vRSTyAdeH sa niyamanAdi cakra etaccitraM kiM bhuvananiyAmake samIre
apyevaM bhuvanagurOH kRtAnuvAdaH
kRtyeSu pravara itIha varNayAmaH 
ityUce dharaNisureNa kevalaM nO || 16-48 ||

mAdhvIyaM vividhakathA kathAsu mAnyA
sa~NgharSAtkSubhitamanA dUravO.abhidhAvan
sAkSAdapyamaravarairudIryamANA
gandharvairdyusadasi tanmude jage.asau || 16-49 ||

tAM padyapraNigaditAM tu mUrcchayitvA 
tAnAnAmucitatayA.attapa~ncamAdyAH
gAndhAraM dyuviSayamujjvalaM sRjantO
grAmaM te prajagurakAkikamrakaNThAH || 16-50 ||

AnamraiH sumukuTamaulibhiH karAgraiH
AtAmraiH pratikalitaiH smitairmukhAbjaiH
AshrAvi sthiratarabhaktibhiH surendraiH
tadgItA dashadhiSaNAryavaryacaryA || 16-51 ||

gIrvANairvijayamahOtsavasya pUjAm
kurvANairaviralasaM vidastadAnIm
vismerairmuninikarOpadevayuktaiH
susmerairatha tamavekSituM prajagme || 16-52 ||

AdarshaM guNagaNadarshane murAreH
sacchAstraM racitamanena varNayantaH
pradyOteruDupadavIM prakAshayantaH
praikSanta pracuramanOvilAsamete || 16-53 ||

nAkIndrAH taM avani bhAgamAvasantam
sushlOkairapi bhuvanAni bhUSayantam
nemuH khAdupaniSadaM tadaitareyIm
vyAkhyAntaM vividha vishiSTa shisyamadhye || 16-54 ||

shrImantaM shashivadanaM kusheshayAkSam
gambhIrasvaramatidivyalakSaNADhyam
pashyantaH svagurumathArcayaNkRtArthA
vANyA taM hariratipUrNakAmamete || 16-55 ||

aharO durAgamatamaH svagOgaNairakarOrmukundaguNavRndadarshanam
ajayashcaturdashajaganti sadguNaiH
sharaNaM gurO karuNayA.api nO bhaveH || 16-56 ||

namaste prANesha praNatavibhavAyAvanimagAH
namaH svAmiNrAmapriyatama hanUmaNguruguNa
namastubhyaM bhIma prabalatama kRSNeSTa bhagavan
namaH shrImanmadhva pradisha sudRshaM nO jaya jaya || 16-57 ||

iti nigaditavantastatravRndArakendrA
guruvijayamahaM taM lAlayantO mahAntam
vavRSurakhiladRshyaM puSpavAraM sugandham
haridayitavariSThe shrImadAnandatIrthe || 16-58 ||

iti shrImatkavikulatilaka trivikramapaNDitAcAryasuta
nArAyaNapaNDitAcAryaviracite shrImatsumadhvavijaye
mahAkAvye AnandA~Nke SODashaH sargaH

samAptO.ayaM granthaH
BhAratIramaNa MukhyaprANAntargata shrI KRSNArpaNamastu
